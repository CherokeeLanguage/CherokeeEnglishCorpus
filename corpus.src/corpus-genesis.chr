** ᎼᏏ ᎢᎬᏱᏱ ᎤᏬᏪᎳᏅᎯ
* ᎠᏯᏙᎸᎢ 1
1 ᏗᏓᎴᏂᏍᎬᎢ ᎤᏁᎳᏅᎯ ᏚᏬᏢᏁ ᎦᎸᎶᎢ ᎠᎴ ᎡᎶᎯ.
2 ᎡᎶᎯᏃ ᏂᏓᏤᎸᎾ ᎠᎴ ᎤᏰᎸᎭᏉ ᎨᏎᎢ. ᎤᎵᏏᎩᏃ ᎤᏭᏝᎡ ᎠᏍᏛᎩ. ᎤᏁᎳᏅᎯᏃ ᎤᏓᏅᏙ ᎠᎹᏱ ᎦᏚᎢ ᎦᏃᎯᎵᏙᎮᎢ.
3 ᎤᏁᎳᏅᎯᏃ ᎢᎦ ᏫᎦᏙᎩ, ᎤᏛᏁᎢ; ᎢᎦᏃ ᎢᎤᏙᏤᎢ.
4 ᎤᏁᎳᏅᎯᏃ ᎤᏙᎴᎰᏎ ᎣᏏᏳ ᎨᏒ ᎢᎦ. ᎤᏁᎳᏅᎯᏃ ᏚᏓᏓᎴᏔᏁ ᎢᎦ ᎠᎴ ᎤᎵᏏᎩ.
5 ᎤᏁᎳᏅᎯᏃ ᎢᎦᎦᏛᎢ ᎢᎦ ᏚᏬᎡᎢ, ᎤᎵᏏᎩᏃ ᏒᏃᏱ ᏚᏬᎡᎢ. ᎤᏒᎢᏃ ᎠᎴ ᏑᎾᎴᎢ ᎢᎬᏱᏱ ᎢᎦ ᎨᏎᎢ.
6 ᎤᏁᎳᏅᎯᏃ ᎯᎠ ᏄᏪᏎᎢ; ᎦᎸᎶᎢ ᏩᏙᏢᎾ ᎠᎹᏱ ᎠᏰᎵ, ᎾᏍᎩᏃ ᏔᎵ ᏫᏂᎦᏓ ᎠᎹ.
7 ᎰᏩᏃ ᎤᏁᎳᏅᎯ ᎤᏬᏢᏁ ᎦᎸᎶᎢ, ᎠᎴ ᏚᏓᏓᎴᏔᏁ ᎠᎹ ᎦᎸᎶᎢ ᎡᎳᏗᏢ ᎠᎴ ᎠᎹ ᎦᎸᎶᎢ ᎦᎸᎳᏗᏢ. ᎾᏍᎩᏃ ᏄᎵᏍᏔᏁᎢ.
8 ᎤᏁᎳᏅᎯᏃ ᎦᎸᎶᎢ ᎦᎸᎳᏗ ᏚᏬᎡᎢ. ᎤᏒᏃ ᎠᎴ ᏑᎾᎴ ᏔᎵᏁ ᎢᎦ ᎨᏎᎢ.
9 ᎤᏁᎳᏅᎯᏃ ᎯᎠ ᏄᏪᏎᎢ; ᎠᎹ ᎭᏫᏂᏗᏢ ᎦᎸᎶᎢ ᏩᏓᏟᏌ, ᎤᎧᏲᏛᎯᏃ ᎨᏒ ᏫᎦᎾᏄᎪᎩ. ᎾᏍᎩᏃ ᏄᎵᏍᏔᏁᎢ.
10 ᎤᏁᎳᏅᎯᏃ ᎤᎧᏲᏛᎯ ᎨᏒ ᎦᏓ ᏚᏬᎡᎢ, ᎠᎹᏃ ᎤᏓᏟᏌᏅᎯ ᎠᎺᏉᎯ ᏚᏬᎡᎢ. ᎤᏁᎳᏅᎯᏃ ᎤᏙᎴᎰᏎ ᎾᏍᎩ ᎣᏏᏳ ᎨᏒᎢ.
11 ᎤᏁᎳᏅᎯᏃ ᎯᎠ ᏄᏪᏎᎢ; ᎦᏓ ᎦᏄᎸᏒ ᎦᎾᏄᎪᏩ, ᎾᏍᎩ ᎠᎦᏔᏛᏍᎩ ᎦᏄᎸᏒᎢ, ᎠᎴ ᏗᏓᏛᏍᎩ ᏕᏡᎬᎢ ᏧᏓᎴᏅᏛ ᏧᎾᏤᎵᎦᎭ ᎤᎦᏔ ᏧᏁᎯ ᎦᏙᎯ ᎦᎸᎳᏗᏢ. ᎾᏍᎩᏃ ᏄᎵᏍᏔᏁᎢ;
12 ᎦᏓ ᎦᏄᎸᏒ ᎤᎾᏄᎪᏫᏎᎢ, ᎾᏍᎩ ᎠᎦᏔᏛᏍᎩ ᏧᏓᎴᏅᏛ ᏧᎾᏤᎵᎦᎭ ᎤᎦᏔ ᎠᏂᎾᏄᎪᏫᏍᎩ, ᎠᎴ ᏕᏡᎬ ᏗᏓᏛᏍᎩ ᏧᎾᏤᎵᎦᎭ ᎤᎦᏔ ᏧᏁᎯ. ᎤᏁᎳᏅᎯᏃ ᎤᏙᎴᎰᏎ ᎾᏍᎩ ᎣᏏᏳ ᎨᏒᎢ.
13 ᎤᏒᏃ ᎠᎴ ᏑᎾᎴᎢ ᏦᎢᏁ ᎢᎦ ᎨᏎᎢ.
14 ᎤᏁᎳᏅᎯᏃ ᎯᎠ ᏄᏪᏎᎢ; ᎦᎸᎶᎢ ᎦᎸᎳᏗ ᎢᎦ ᎠᎾᏘᏍᏗᏍᎩ ᏩᏂᎧᎸᎩ, ᎢᎦ ᏒᏃᏱᏃ ᏗᎾᎦᎴᏅᏗᏍᎩ, ᎠᎴ ᎾᏍᎩ ᏂᏓᎪᎳᏗᏴᎯᏒ ᎠᎴ ᏂᏓᏙᏓᏈᏒ ᎠᎴ ᏂᏓᏕᏘᏴᎯᏒ ᎠᏙᎴᎰᎯᏍᏙᏗ ᎨᏎᏍᏗ;
15 ᎠᎴ ᎾᏍᎩ ᎢᎦ ᎠᎾᏘᏍᏗᏍᎩ ᎨᏎᏍᏗ ᎦᎸᎶᎢ ᎦᎸᎳᏗ, ᎡᎶᎯ ᎢᎦ ᎤᎾᏘᏍᏙᏗᏱ. ᎾᏍᎩᏃ ᏄᎵᏍᏔᏁᎢ.
16 ᎤᏁᎳᏅᎯᏃ ᏔᎵ ᏤᏆ ᎢᎦ ᎠᎾᏘᏍᏗᏍᎩ ᏚᏬᏢᏁᎢ, ᎤᏛᏂᏗ ᎢᎦ ᎠᏘᏍᏗᏍᎩ ᎢᎦ ᏗᏁᎶᏙᏗ, ᎠᏲᎳᏂᏃ ᎢᎦ ᎠᏘᏍᏗᏍᎩ ᏒᏃᏱ ᏗᏁᎶᏙᏗ; ᎠᎴ ᏃᏈᏏ ᏚᏬᏢᏁᎢ.
17 ᎾᏍᎩᏃ ᎤᏁᎳᏅᎯ ᎦᎸᎶᎢ ᎦᎸᎳᏗ ᏚᏪᎧᏁᎢ, ᎢᎦ ᎤᎾᏘᏍᏙᏗᏱ ᎡᎶᎯ,
18 ᎠᎴ ᎾᏍᎩ ᎢᎦ ᎠᎴ ᏒᏃᏱ ᏗᏁᎶᏙᏗ, ᎠᎴ ᎾᏍᎩ ᎢᎦᎦᏛᎢ ᎠᎴ ᎤᎵᏏᎩ ᏗᎾᎦᎴᏅᏗᏍᎩ. ᎤᏁᎳᏅᎯᏃ ᎤᏙᎴᎰᏎ ᎾᏍᎩ ᎣᏏᏳ ᎨᏒᎢ.
19 ᎤᏒᏃ ᎠᎴ ᏑᎾᎴᎢ ᏅᎩᏁ ᎢᎦ ᎨᏎᎢ.
20 ᎤᏁᎳᏅᎯᏃ ᎯᎠ ᏄᏪᏎᎢ; ᎠᎹ ᏫᏗᎦᎾᏄᎪᏩ ᎤᏂᏣᏘ ᏗᏅᏃᏛ ᎠᎾᎵᏖᎸᎲᏍᎩ, ᎠᎴ ᎦᎸᎶ ᎠᏂᏃᎯᎵᏙᎯ ᎦᏙᎯ ᎦᎸᎳᏗᏢ ᎠᏂᏃᎯᎵᏙᎮᏍᏗ.
21 ᎤᏁᎳᏅᎯᏃ ᏚᏬᏢᏁ ᏣᏁᏆ ᏓᏉ, ᎠᎴ ᎾᏂᎥ ᎠᎾᎵᏖᎸᎲᏍᎩ ᏗᏅᏃᏛ, ᎠᎹ ᎾᏍᎩ ᏚᎾᏄᎪᏫᏎᎢ ᎤᏂᏣᏘ ᏧᎾᏓᎴᏅᏛ, ᎠᎴ ᎾᏂᎥ ᏧᎾᏓᎴᏅᏛ ᏗᏃᏯᏗ ᎠᏂᏃᎯᎵᏙᎯ. ᎤᏁᎳᏅᎯᏃ ᎤᏙᎴᎰᏎ ᎾᏍᎩ ᎣᏏᏳ ᎨᏒᎢ.
22 ᎤᏁᎳᏅᎯᏃ ᎣᏍᏛ ᏚᏁᏤᎴᎢ, ᎯᎠ ᏄᏪᏎᎢ; ᎢᏥᏁᏉᏣᏖᏍᏗ, ᎠᎴ ᎢᏥᎪᏙᎯ, ᎠᎴ ᎠᎺᏉᎯ ᎢᏥᎧᎵᏣ; ᎠᏂᏃᎯᎵᏙᎯᏃ ᏩᏂᏁᏉᎩ ᎡᎶᎯ.
23 ᎤᏒᏃ ᎠᎴ ᏑᎾᎴ ᎯᏍᎩᏁ ᎢᎦ ᎨᏎᎢ.
24 ᎤᏁᎳᏅᎯᏃ ᎯᎠ ᏄᏪᏎᎢ; ᎦᏓ ᏫᏗᎦᎾᏄᎪᏩ ᏗᏅᏃᏛ ᏧᎾᏓᎴᏅᏛ, ᎦᎾᏝᎢ, ᎠᎴ ᎠᎾᏓᎾᏏᏂᏙᎯ, ᎠᎴ ᎡᎶᎯ ᎠᏁᎯ ᏧᎾᏓᎴᏅᏛ. ᎾᏍᎩᏃ ᏄᎵᏍᏔᏁᎢ;
25 ᎤᏁᎳᏅᎯᏃ ᏚᏬᏢᏁ ᏗᏅᏃᏛ ᎡᎶᎯ ᎠᏁᎯ ᏧᎾᏓᎴᏅᏛ, ᎠᎴ ᎦᎾᏝᎢ ᏧᎾᏓᎴᏅᏛ, ᎠᎴ ᏂᎦᏛ ᎦᏙᎯ ᎠᎾᏓᎾᏏᏂᏙᎯ ᏧᎾᏓᎴᏅᏛ. ᎤᏁᎳᏅᎯᏃ ᎤᏙᎴᎰᏎ ᎾᏍᎩ ᎣᏏᏳ ᎨᏒᎢ.
26 ᎤᏁᎳᏅᎯᏃ ᎯᎠ ᏄᏪᏎᎢ; ᏴᏫ ᎡᏙᏢᎾ ᎠᏴ ᎾᏍᎩᏯᎢ, ᎠᏴ ᏂᎦᏍᏛᎢ, ᎾᏍᎩᏃ ᎤᏂᎬᏫᏳᎯ ᎨᏎᏍᏗ ᎠᏣᏗ ᎠᎺᏉᎯ ᎠᏁᎲᎢ, ᎠᎴ ᎦᎸᎶ ᎠᏂᏃᎯᎵᏙᎯ ᎠᏁᎲᎢ, ᎠᎴ ᎦᎾᏝᎢ ᎠᏁᎲᎢ, ᎠᎴ ᎡᎶᎯ ᏂᎬᎾᏛᎢ, ᎠᎴ ᎠᏁᎲᎢ ᏂᎦᎥ ᎠᎾᏓᎾᏏᏂᏙᎯ, ᎦᏙᎯ ᏣᎾᏓᎾᏏᏂᏙᎭ.
27 ᎰᏩᏃ ᎤᏁᎳᏅᎯ ᏴᏫ ᎤᏬᏢᏁᎢ ᎤᏩᏒ ᏄᏍᏛᎢ, ᎤᏁᎳᏅᎯ ᏄᏍᏛ ᎾᏍᎩᏯ ᎤᏬᏢᏁᎢ, ᎠᏍᎦᏯ ᎠᎴ ᎠᎨᏴ ᏚᏬᏢᏁᎢ.
28 ᎤᏁᎳᏅᎯᏃ ᎣᏍᏛ ᏚᏁᏤᎴᎢ, ᎠᎴ ᎤᏁᎳᏅᎯ ᎯᎠ ᏂᏚᏪᏎᎴᎢ; ᎢᏍᏗᏁᏉᏣᏖᏍᏗ, ᎠᎴ ᎢᏍᏗᎪᏙᎯ, ᎠᎴ ᎦᏙᎯ ᎢᏍᏗᎧᎵᏋ, ᎠᎴ ᎾᏍᎩ ᎢᏍᏓᏤᎵᎦ ᏂᏍᏛᎦ, ᎠᎴ ᎢᏍᏗᎬᏫᏳᎯ ᎨᏎᏍᏗ ᎠᏣᏗ ᎠᏁᎲᎢ, ᎠᎴ ᎦᎸᎶ ᎠᏂᏃᎯᎵᏙᎯ ᎠᏁᎲᎢ, ᎠᎴ ᏂᎦᎥ ᎬᏃᏛ ᎡᎶᎯ ᏣᎵᏖᎸᎲᏍᎦ.
29 ᎤᏁᎳᏅᎯᏃ ᎯᎠ ᏄᏪᏎᎢ; ᎬᏂᏳᏉ ᏂᎦᎥ ᎦᏄᎸᎯ ᎠᎦᏔᏛᏍᎩ ᎾᏍᎩ ᏂᎬᎾᏛ ᎦᏙᎯ ᏣᏛᏍᎦ, ᎠᎴ ᏂᎦᎥ ᏕᏡᎬ ᏗᏓᏛᏍᎩ ᎤᎦᏔ ᏥᏓᎦᏔᏛᏍᎦ, ᏕᏍᏛᏲᎯᏎᎸ; ᎾᏍᎩ ᏂᎯ ᎢᏍᏓᎵᏍᏓᏴᏗ ᎨᏎᏍᏗ;
30 ᎾᏍᏉᏃ ᏂᎦᎥ ᎡᎿᎥ ᎦᏙᎯ, ᎠᎴ ᎾᏂᎥ ᎦᎸᎶ ᎠᏂᏃᎯᎵᏙᎯ, ᎠᎴ ᎾᏂᎥ ᏗᏅᏃᏛ ᎦᏙᎯ ᎠᎾᏓᎾᏏᏂᏙᎯ, ᏂᎦᎥ ᎢᏤ ᎦᏄᎸᏒ ᎤᎾᎵᏍᏓᏴᏗ ᏕᎦᏥᏲᎯᏎᎸ. ᎾᏍᎩᏃ ᏄᎵᏍᏔᏁᎢ.
31 ᎤᏁᎳᏅᎯᏃ ᎤᎪᎮ ᏂᎦᎥ ᎤᏬᏢᏅᎢ, ᎠᎴ ᎬᏂᏳᏉ Ꮀ ᎣᏏᏳ ᎨᏎᎢ. ᎤᏒᏃ ᎠᎴ ᏑᎾᎴᎢ ᏑᏓᎵᏁ ᎢᎦ ᎨᏎᎢ.
* ᎠᏯᏙᎸᎢ 2
1 ᎾᏍᎩᏃ ᎦᎸᎶᎢ ᎠᎴ ᎡᎶᎯ ᎤᎵᏍᏆᏕ ᏕᎪᏢᏍᎬᎢ ᎠᎴ ᎾᏍᎩ ᏂᎦᎥ ᏄᏂᏧᏈᏍᏛᎢ.
2 ᎦᎵᏉᎩᏁᏃ ᎢᎦ ᎤᏁᎳᏅᎯ ᎤᏍᏆᏕ ᏚᎸᏫᏍᏓᏁᎸᎢ ᎾᏍᎩ ᎤᏬᏢᏅᎢ. ᎤᏯᏪᏐᎴᏃ ᎦᎵᏉᎩᏁ ᎢᎦ ᎤᏲᎯᏍᏔᏁ ᏂᎦᎥ ᏚᎸᏫᏍᏓᏁᎸᎢ ᎾᏍᎩ ᎤᏬᏢᏅᎢ.
3 ᎤᏁᎳᏅᎯᏃ ᎣᏍᏛ ᎤᏁᏤᎴ ᎦᎵᏉᎩᏁ ᎢᎦ ᎠᎴ ᎤᎸᏉᏔᏁᎢ, ᎾᎯᏳᏰᏃ ᎤᏯᏪᏐᎴ ᎤᏲᎯᏍᏔᏁ ᏂᎦᎥ ᏚᎸᏫᏍᏓᏁᎸᎢ ᎾᏍᎩ ᎤᏁᎳᏅᎯ ᎤᏁᎳᏅᎢ ᎠᎴ ᎤᏬᏢᏅᎢ.
4 ᎯᎠ ᎾᏍᎩ ᏄᏍᏗ ᎢᎬᏱᏱ ᏗᏓᎴᏂᏍᎬ ᎦᎸᎶᎢ ᎠᎴ ᎡᎶᎯ ᎨᎪᏢᏅᎢ, ᎾᎯᏳ ᎢᎦ ᏱᎰᏩ ᎤᏁᎳᏅᎯ ᏥᏚᏬᏢᏁ ᎡᎶᎯ ᎠᎴ ᎦᎸᎶᎢ,
5 ᎠᎴ ᏂᎦᎥ ᎦᏄᎸᏒ ᏠᎨᏏ ᎡᎯ, ᎠᏏ ᎾᎭᏛᎾ ᏥᎨᏎᎢ, ᎠᎴ ᏂᎦᎥ ᎠᏛᏍᎩ ᏠᎨᏏ ᎡᎯ, ᎠᏏ ᎾᎵᏰᎲᏍᎬᎾᏉ ᏥᎨᏎᎢ; ᏱᎰᏩᏰᏃ ᎤᏁᎳᏅᎯ ᎠᏏ ᎾᎦᏃᏗᏍᎬᎾ ᎨᏎ ᎡᎶᎯ, ᎠᎴ ᎾᏍᏉ ᎥᏝ ᏰᎮ ᏴᏫ ᏗᎦᎶᎩᏍᎩ.
6 ᎤᎬᎭᏓᏍᎩᏂ ᎦᏙᎯ ᎠᎵᏌᎳᏗᏍᎨᎢ, ᎾᏍᎩᏃ ᏂᎬᎾᏛᎢ ᎦᏚᎢ ᎦᏙᎯ ᏕᎠᏖᎡᎯᏍᏗᏍᎨᎢ.
7 ᏱᎰᏩᏃ ᎤᏁᎳᏅᎯ ᏴᏫ ᎦᏓ ᎤᏬᏢᏔᏁᎢ, ᏗᎪᏴᏐᎵᏃ ᎤᏦᏔᎮ ᎬᏂᏛ ᎬᏬᎳᏕᏍᏗ, ᏴᏫᏃ ᎬᏃᏛ ᏄᎵᏍᏔᏁᎢ.
8 ᏱᎰᏩᏃ ᎤᏁᎳᏅᎯ ᎠᏫᏒᏗᏱ ᎤᏫᏒᏁᎢ ᎢᏗᏂ ᏚᏙᎥᎢ ᏅᏙ ᏗᎧᎸᎬ ᎢᏗᏢ; ᎾᎿᏃ ᎤᏪᎧᏁ ᏴᏫ ᎤᏬᏢᏅᎯ.
9 ᏱᎰᏩᏃ ᎤᏁᎳᏅᎯ ᎦᏙᎯ ᏚᎾᏄᎪᏫᏎ ᏂᏚᏓᎴᏒ ᏕᏡᎬ ᏧᏬᏚᎯ ᏗᎧᏃᏗᏱ ᎠᎴ ᎣᏍᏛ ᏗᎵᏍᏓᏴᏗ; ᎠᎴ ᎾᏍᏉ ᎬᏂᏛ ᎠᏓᏁᎯ ᏡᎬᎢ ᎠᏰᎵ ᎠᏫᏒᏗᏱ [ᎤᎾᏄᎪᏫᏎᎢ,] ᎠᎴ ᏡᎬᎢ ᎠᎦᏙᎥᎯᏍᏗ ᎣᏍᏛ ᎨᏒᎢ ᎠᎴ ᎤᏲ ᎨᏒᎢ.
10 ᎢᏗᏂᏃ ᎨᏰᎢ, ᎾᏍᎩᏃ ᎠᏫᏒᏗᏱ ᏓᏖᎡᎯᏍᏗᏍᎨᎢ; ᎾᎿᏃ ᏫᏚᎶᎦᎴᎢ, ᏅᎩ ᏕᎨᏴ ᏂᎦᎵᏍᏗᏍᎨᎢ.
11 ᎢᎬᏱᏱ ᎨᏴᎢ ᏆᏌᏂ ᏚᏙᎥ; ᎾᏍᎩ ᎭᏩᎳ ᏂᎬᎢ ᏂᏓᏚᏫᏍᏗᎭ, ᎾᎿᏂ ᎠᏕᎸ ᏓᎶᏂᎨ ᎤᎳ;
12 ᎠᏕᎸᏃ ᏓᎶᏂᎨ ᎾᎿ ᎤᎸ ᎣᏏᏳ; ᎾᎿ ᎡᎭ ᏕᎵᏯᎻ, ᎠᎴ ᏅᏯ ᎣᏂᎩ ᏧᏙᎢᏛ.
13 ᏔᎵᏁᏃ ᎨᏴᎢ ᎦᎭᏂ ᏚᏙᎥ, ᎾᏍᎩ ᎢᏗᎣᏈ ᏂᎬᎢ ᏥᏓᏚᏫᏍᏗᎭ,
14 ᏦᎢᏁᏃ ᎨᏴᎢ ᎯᏗᎩᎵ ᏚᏙᎥ, ᎾᏍᎩ ᎠᏏᎵᏱ ᏅᏙ ᏗᎧᎸᎬ ᎢᏗᏢ ᏥᏭᏪᏯᏗᏍᏗ. ᏅᎩᏁᏃ ᎨᏴᎢ ᎾᏍᎩ ᏳᏇᏗ.
15 ᏱᎰᏩᏃ ᎤᏁᎳᏅᎯ ᎤᏯᏅᎮ ᏴᏫ ᎢᏗᏂ ᎠᏫᏒᏗᏱ ᎤᏪᎧᏁᎢ, ᎣᏍᏛ ᎢᏳᏩᏁᏗᏱ ᎠᎴ ᎤᎦᏘᏗᏍᏗᏱ.
16 ᏱᎰᏩᏃ ᎤᏁᎳᏅᎯ ᎤᏁᏤᎴ ᏴᏫ ᎯᎠ ᏄᏪᏎᎢ; ᏂᎦᏛ ᏕᏡᎬ ᎠᏂ ᎠᏫᏒᏗᏱ ᏥᏕᏡᎦ ᏣᏁᎳᎩ ᏣᎵᏍᏓᏴᏗ ᎨᏎᏍᏗ;
17 ᎾᏍᎩᏂ ᎤᏓᏔᏅᎯ ᏥᏡᎦ ᎠᎦᏙᎥᎯᏍᏗ ᎣᏍᏛ ᎨᏒᎢ ᎠᎴ ᎤᏲ ᎨᏒᎢ, ᎥᏝ ᏣᎩᏍᏗ ᏱᎨᏎᏍᏗ, ᎾᎯᏳᏰᏃ ᎢᎦ ᎯᎬᎭ ᎤᏙᎯᏳᏒ ᏣᏲᎱᎯᏍᏗ ᎨᏎᏍᏗ.
18 ᏱᎰᏩᏃ ᎤᏁᎳᏅᎯ ᎯᎠ ᏄᏪᏎᎢ; ᎥᏝ ᏲᎯ ᎠᏍᎦᏯ ᎤᏩᏒᏉ ᏥᎩ; ᏓᏥᏲᏢᎾᏁᎵ ᎤᏍᏕᎸᎯᏙᎯ ᎤᏩᏒ ᏄᏍᏛᎢ.
19 ᏱᎰᏩᏃ ᎤᏁᎳᏅᎯ ᎦᏓ ᏚᏬᏢᏔᏁ ᏂᎦᎥ ᎡᎿᎢ, ᎠᎴ ᏂᎦᎥ ᎦᎸᎶ ᎠᏂᏃᎯᎵᏙᎯ, ᎾᏍᎩᏃ ᎠᏓᏫ ᏚᏖᏃᎮᎴᎢ ᎤᏙᎴᎰᎯᏍᏗᏱ ᎤᏚᎵᏍᎨ ᏄᏍᏛ ᏕᎪᏍᎬᎢ; ᏄᏍᏛᏃ ᎠᏓᏫ ᏕᎤᏬᎥᎢ ᏂᎦᎥ ᎬᏃᏛ, ᎾᏍᎩ ᏄᏍᏕ ᏚᏙᎡᎢ.
20 ᎠᏓᏫᏃ ᏚᏬᎡ ᏂᎦᏛ ᎦᎾᏝᎢ, ᎠᎴ ᎦᎸᎶ ᎠᏂᏃᎯᎵᏙᎯ, ᎠᎴ ᏂᎦᏛ ᎢᎾᎨ ᎡᎿᎢ; ᎠᏓᏫᏍᎩᏂ ᎾᏲᎪ ᎤᏍᏕᎸᎯᏙᎯ ᎥᏝ ᏰᎮ ᎤᏩᏒ ᏄᏍᏛᎢ.
21 ᏱᎰᏩᏃ ᎤᏁᎳᏅᎯ ᎠᏍᏓᏯ ᎤᎸᏗᏱ ᏄᏩᏁᎴ ᎠᏓᏫ; ᎾᏍᎩᏃ ᎤᎸᏁᎢ; ᎿᏉᏃ ᏌᏉ ᎦᏄᎳᏥ ᎤᎸᎡᎴᎢ, ᎾᏍᎩᏃ ᎤᎸᎡᎸᎢ ᎤᏇᏓᎸ ᎤᏍᏚᏔᏁᎢ.
22 ᎾᏍᎩᏃ ᎦᏄᎳᏥ, ᎠᏍᎦᏯ ᎠᎸᎡᎸᎯ, ᏱᎰᏩ ᎤᏁᎳᏅᎯ ᎠᎨᏴ ᎤᏬᏢᏔᏁᎢ, ᎠᎴ ᎾᏍᎩ ᎠᏍᎦᏯ ᎤᏘᏃᎮᎴᎢ,
23 ᎠᏓᏫᏃ ᎯᎠ ᏄᏪᏎᎢ; ᎿᏉ ᎯᎠ ᎪᎳ ᏗᎩᎪᎶᎯ ᎤᏕᏅᎯ, ᎠᎴ ᎭᏫᏯ ᎠᎩᏫᏲᎯ ᎤᏕᏅᎯ; ᎾᏍᎩ ᎠᎨᏴ ᏕᎤᏙᎡᏍᏗ, ᎠᏍᎦᏲᎯᏰᏃ ᏅᏓᏳᎶᏒᎯ ᎾᏍᎩ.
24 ᎾᏍᎩᏃ ᎢᏳᏍᏗ ᎠᏍᎦᏯ ᏕᎬᏕᎨᏍᏗ ᎤᏙᏓ ᎠᎴ ᎤᏥ, ᎤᏓᎵᎢᏃ ᎠᏜᏫᏍᏗᏍᎨᏍᏗ, ᎾᏍᎩᏃ ᏌᏉᏉ ᎤᏂᏇᏓᎸᎢ ᎨᏎᏍᏗ.
25 ᎢᏧᎳᏃ ᏧᏂᏰᎸᎭ ᎨᏎᎢ, ᎠᏍᎦᏯ ᎠᎴ ᎤᏓᎵᎢ, ᎠᎴ ᎥᏝ ᏯᎾᏕᎰᏍᎨᎢ.
* ᎠᏯᏙᎸᎢ 3
1 ᎢᎾᏛᏃ ᎤᏟ ᎠᏏᎾᏌᏂᏳ ᎨᏎᎢ, ᎡᏍᎦᏉ ᎾᏂᎥ ᎢᎾᎨ ᎠᏁᎯ ᏱᎰᏩ ᎤᏁᎳᏅᎯ ᏧᏬᏢᏅᎯ. ᎯᎠᏃ ᏄᏪᏎᎴ ᎠᎨᏴ; ᎤᏙᎯᏳᎯᏍᎪ ᎤᏁᎳᏅᎯ ᎯᎠ ᏄᏪᏒ? ᏞᏍᏗ ᏂᎦᏛ ᎠᏫᏒᏗᏱ ᏥᏕᏡᎦ ᎢᏍᏓᎵᏍᏓᏴᏔᏅᎩ.
2 ᎠᎨᏴᏃ ᎯᎠ ᏄᏪᏎᎴ ᎢᎾᏛ; ᏰᎵᏉ ᎦᏲᎩᏂᎩᏍᏗ ᎤᏓᏔᏅᎯ ᎠᏫᏒᏗᏱ ᏥᏕᏡᎦ.
3 ᎾᏍᎩᏂ ᎤᏓᏔᏅᎯ ᎠᏫᏒᏗᏱ ᎠᏰᎵ ᏥᏡᎦ ᎾᏍᎩ ᎤᏁᎳᏅᎯ ᎯᎠ ᏃᎩᏂᏪᏎᎸ; ᏞᏍᏗ ᎢᏍᏓᎵᏍᏓᏴᏔᏅᎩ ᎠᎴ ᏞᏍᏗ ᎢᏍᏓᏒᏂᎸᎩ, ᏱᏕᏍᏗᏲᎱᎯ ᎾᏏ.
4 ᎢᎾᏛᏃ ᎯᎠ ᏄᏪᏎᎴ ᎠᎨᏴ; ᎥᏝ ᎤᏙᎯᏳᏒ ᏱᏙᎨᏍᏗᏲᎱᎯ;
5 ᎤᏁᎳᏅᎯᏰᏃ ᎠᎦᏔᎭ ᎾᎯᏳ ᎢᎦ ᎢᏍᏓᎵᏍᏓᏴᏔᏅᎭ ᎿᏉ ᏗᏍᏗᎦᏙᎵ ᏙᏛᎵᏍᏚᎢᏏ, ᎠᎴ ᎤᏁᎳᏅᎯ ᏄᏍᏛ ᎾᏍᎩᏯ ᏂᏍᏓᏍᏕᏍᏗ, ᎢᏍᏗᎦᏔᎮᏍᏗ ᎣᏍᏛ ᎠᎴ ᎤᏲᎢ.
6 ᎠᎨᏴᏃ ᎤᏙᎴᎰᏒ ᎾᏍᎩ ᏡᎬ ᎣᏏᏳ ᎠᎵᏍᏓᏴᏗ ᎨᏒᎢ, ᎠᎴ ᎤᏬᏚᎯᏳ ᎨᏒ ᏗᎧᏃᏗᏱ, ᎠᎴ ᎤᏚᎸᏗᏳ ᎨᏒ ᎥᎦᏔᎿᎢ ᎢᏳᏓᏛᏁᏗᏱ, ᎾᏍᎩ ᏡᎬ ᎤᏛ ᎤᏕᏎ ᎠᎴ ᎤᎨᎢ, ᎾᏍᏉᏃ ᎤᏁᎴ ᎤᏰᎯ, ᎾᏍᏉᏃ ᎾᏍᎩ ᎢᎤᎨᎢ.
7 ᎢᏧᎳᏃ ᏗᏂᎦᏙᎵ ᏚᎵᏍᏚᎢᏎᎢ, ᎠᎴ ᎤᎾᏙᎴᎰᏎ ᏧᏂᏰᎸᎭ ᎨᏒᎢ; ᏒᎦᏔᏃ ᎢᏳᏍᏗ ᏧᎦᏄᏓᏛᏅᎯ ᏚᏂᏰᏫᏎᎢ, ᎠᎴ ᏧᎾᏞᏌᏙ ᏚᏃᏢᏁᎢ.
8 ᎤᎾᏛᎦᏁᏃ ᎤᏃᏴᎬ ᏱᎰᏩ ᎤᏁᎳᏅᎯ ᎡᏙᎲ ᎠᏫᏒᏗᏱ ᏧᏴᏠ ᎤᏒᎯᏰᏱ, ᎠᏓᏫᏃ ᎠᎴ ᎤᏓᎵᎢ ᎠᏫᏒᏗᏱ ᏕᏡᎬᎢ ᎤᎾᏗᏍᎦᎳᏁᎴ ᏱᎰᏩ ᎤᏁᎳᏅᎯ.
9 ᏱᎰᏩᏃ ᎤᏁᎳᏅᎯ ᏭᏯᏅᎮ ᎠᏓᏫ, ᎭᏢ ᎮᏙᎭ? ᎤᏬᏎᎴᎢ.
10 ᎯᎠᏃ ᏄᏪᏎᎢ; ᎠᏆᏛᎦᏅᎩ ᎤᏃᏴᎬ ᎮᏙᎲ ᎠᏫᏒᏗᏱ, ᎠᎴ ᏥᏍᎦᎢᎲᎩ, ᎠᎩᏰᎸᎭᏰᏃ ᎨᏒᎩ; ᎠᏆᏗᏍᎦᎳᏅᎩᏃ.
11 ᎯᎠᏃ ᏄᏪᏎᎢ; ᎦᎪ ᎢᏣᏃᏁᎴ ᏣᏰᎸᎭ ᎨᏒᎢ? ᏥᎪ ᎢᏣᎬ ᎤᏓᏔᏅᎯ ᏡᎬᎢ, ᏞᏍᏗ ᏣᎬᎩ ᏥᎬᏲᏎᎸᎩ?
12 ᎠᏍᎦᏯᏃ ᎯᎠ ᏄᏪᏎᎢ; ᎠᎨᏴ ᏥᏍᎩᎧᏁᎸᎩ ᎣᎩᏁᏓᏍᏗ, ᎾᏍᎩ ᎠᎩᏁᎸᎩ ᏡᎬ ᎤᏓᏔᏅᎯ, ᎠᎴ ᎠᎩᎬᎩ.
13 ᏱᎰᏩᏃ ᎤᏁᎳᏅᎯ ᎯᎠ ᏄᏪᏎᎴ ᎠᎨᏴ; ᎦᏙ ᎾᏍᎩ ᎯᎠ ᎢᏣᏛᏁᎸ? ᎠᎨᏴᏃ ᎯᎠ ᏄᏪᏎᎢ; ᎢᎾᏛ ᎠᎩᎶᏄᎮᎸᎩ, ᎾᏍᎩᏃ ᎠᎩᎬᎩ.
14 ᏱᎰᏩᏃ ᎤᏁᎳᏅᎯ ᎯᎠ ᏄᏪᏎᎴ ᎢᎾᏛ; ᎤᏟ ᎢᎦᎢ ᎡᏣᏍᎦᏨᎯ ᎡᏍᎦᏉ ᎾᏂᎥ ᏅᎩ-ᏗᏂᏅᏌᏗ ᎠᎴ ᎢᎾᎨ ᎠᏁᎯ, ᎾᏍᎩ ᏥᎿᏛᎦ ᏅᏓᎦᎵᏍᏙᏓ. ᎭᏓᎾᏏᏂᏙᎮᏍᏗ, ᎠᎴ ᎦᏓ ᎯᎩᏍᎨᏍᏗ ᏂᎪᎯᎸ ᎲᏅᎢ.
15 ᎠᎴ ᏗᏍᏓᏓᏍᎦᎩᏳ ᏅᏓᏍᏛᏴᏁᎵ ᏂᎯ ᎠᎴ ᎠᎨᏴ, ᎠᎴ ᏣᏁᏉᎥᎯ ᎠᎴ ᎾᏍᎩ ᎤᏁᏉᎥᎯ; ᎾᏍᎩ ᎯᏍᎪᎵ ᏓᏨᏂᎵ, ᏂᎯᏃ ᎦᏗᎨᏂ ᏘᏂᎵ.
16 ᎯᎠᏃ ᏄᏪᏎᎴ ᎠᎨᏴ; ᎤᏣᏔᏅᎯ ᏓᎬᏁᏉᎡᎵ ᎡᎯᏍᏗ ᎨᏒ ᏴᏫ ᏕᎯᏁᏉᏍᎬᎢ; ᎡᎯᏍᏗ ᏣᏓᏅᏖᏍᏗ ᏗᏂᏲᎵ ᏕᎯᎾᏄᎪᏫᏍᎨᏍᏗ, ᎠᎴ ᏣᏰᎯ ᎯᏰᎳᏲᏍᎨᏍᏗ ᎠᎴ ᎾᏍᎩ ᏣᏁᏤᎵᏙᎯ ᎨᏎᏍᏗ.
17 ᎠᏓᏫᏃ ᎯᎠ ᏄᏪᏎᎴᎢ; ᎤᏓᎦᎵᏍᏙᏓ ᏣᏓᎵᎢ ᎧᏁᎬ ᏣᏛᏓᏍᏓ, ᎠᎴ ᏡᎬ ᎤᏓᏔᏅᎯ ᏥᎦ, ᏥᎬᏅᏍᏓᏕᎸᎩ, ᏞᏍᏗ ᏣᎬᎩ ᏥᎬᏲᏎᎸᎩ, ᎦᏙᎯ ᎠᏍᎦᏨᎯ ᏂᎦᎵᏍᏓ ᏂᎯ ᏅᏂᏌ; ᎤᏲ ᏣᏓᏅᏖᏍᏗ ᎾᎿ ᎤᏛᏒᎯ ᎯᎩᏍᎨᏍᏗ ᏂᎪᎯᎸ ᎲᏅᎢ.
18 ᎠᎴ ᎾᏍᏉ ᏥᏍᏚᏂᎩᏍᏗ ᎠᎴ ᏥᏥ ᏣᎵᏰᏁᎮᏍᏗ, ᏎᎸᏃ ᏠᎨᏏ ᎡᎯ ᎭᎵᏍᏓᏴᏗᏍᎨᏍᏗ.
19 ᎠᎵ ᏣᎸᎯ ᏣᎧᏛᎢ ᎦᏚ ᎯᎩᏍᎨᏍᏗ ᎬᏂ ᎦᏙᎯ ᏫᎯᎷᏥᏌᏅᎭ, ᎾᎿᏰᏃ ᏪᏣᏯᏅᏛ; ᎦᏓᏰᏃ ᏂᎯ, ᎠᎴ ᎦᏙᎯ ᏮᏛᎯᎷᏥᏌᏂ.
20 ᎠᏓᏫᏃ ᎢᏫ ᏚᏬᎡ ᎤᏓᎵᎢ, ᏂᎦᏛᏰᏃ ᏴᏫ ᏗᏅᏃᏛ ᎾᏍᎩ ᎤᏂᏥ ᎨᏎᎢ.
21 ᏱᎰᏩᏃ ᎤᏁᎳᏅᎯ ᎦᏁᎦ ᏚᏬᏢᏔᏁ ᎠᏓᏫ ᎠᎴ ᎤᏓᎵᎢ ᏧᎾᏄᏬᎢ ᎠᎴ ᎾᏍᎩ ᏚᏄᏬᎡᎢ.
22 ᏱᎰᏩᏃ ᎤᏁᎳᏅᎯ ᎯᎠ ᏄᏪᏎᎢ; ᎬᏂᏳᏉ ᏴᏫ ᎠᏴ ᏂᎦᏍᏛ ᎾᏍᎩᏯ ᏂᎦᎵᏍᏓ ᎤᎦᏙᎥᎯᏍᏗᏱ ᎣᏍᏛ ᎠᎴ ᎤᏲᎢ; Ꭷ ᏯᏌᎳᏛᎦᏰᏃ ᎤᏬᏰᏂ, ᎠᎴ ᏯᎩ ᎤᏓᏔᏅᎯ ᏡᎬ ᎬᏂᏛ ᎠᏓᏩᏛᎡᎯ, ᎠᎴ ᎾᏍᎩ ᏯᎦ, ᎠᎴ ᎠᏲᎱᏍᎩ ᏂᎨᏒᎾ ᏱᏂᎦᎵᏍᏓ.
23 ᎾᏍᎩᏃ ᎢᏳᏍᏗ ᏱᎰᏩ ᎤᏁᎳᏅᎯ ᎤᏄᎪᏫᏎ ᎢᏗᏂ ᎠᏫᏒᏗᏱ, ᎤᎶᎪᏗᏱ ᎦᏙᎯ ᏩᏥᏯᏅᎲᎢ.
24 ᎤᎨᎯᏙᎴᏃ ᏴᏫ; ᏚᏪᎧᏁᏃ ᎠᏂᎩᎷᏫ ᏗᎧᎸᎬ ᎢᏗᏢ ᎠᏫᏒᏗᏱ, ᎠᎴ ᎾᎿ ᏄᏩᏁᎴ ᎬᏩᏔᎷᎩᏍᎩ ᎠᏰᎳᏍᏗ-ᎦᏅᎯᏛ ᎤᏚᏫᏛ ᎠᎦᏔᎮᏍᎩ, ᎠᎦᏘᏰ ᎦᏅᏅ ᏡᎬ ᎬᏂᏛ ᎠᏓᏩᏛᎡᎯ ᏫᎦᏅᏅᎢ.
* ᎠᏯᏙᎸᎢ 4
1 ᎠᏓᏫᏃ ᎤᎦᏙᎥᏎ ᎢᏫ ᎤᏓᎵᎢ; ᎠᎴ ᎾᏍᎩ ᎤᏁᎵᏤᎢ, ᎠᎴ ᎤᎾᏄᎪᏫᏎ ᎨᏂ, ᎠᎴ ᎯᎠ ᏄᏪᏎᎢ, ᏱᎰᏩᏍᎩᏂ ᎠᎩᎧᏏ ᎠᏍᎦᏯ.
2 ᏔᎵᏁᏃ ᎤᎾᏄᎪᏫᏎ ᎤᏅᏟ ᎡᏈᎵ. ᎡᏈᎵᏃ ᎠᏫ ᏗᎦᏘᏯ ᎨᏎᎢ, ᎨᏂᏍᎩᏂ ᏠᎨᏏ ᏧᎸᏫᏍᏓᏁᎯ ᎨᏎᎢ.
3 ᎢᎸᎯᏳᏃ ᎢᏴᏛ ᎯᎠ ᏄᎵᏍᏔᏁᎢ, ᎨᏂ ᎤᏲᎮᎴ ᏱᎰᏩ ᎠᎵᏍᎪᎸᏔᏅᎯ ᎦᏙᎯ ᎤᏛᏒᎯ.
4 ᎡᏈᎵᏃ ᎾᏍᏉ ᎤᏲᎴ ᎤᏤᎵ ᎢᎬᏱᏱ ᏗᎨᎦᏅᏅᎯ ᎠᏫ ᎠᎴ ᎤᎵᏦᎯᏛ. ᏱᎰᏩᏃ ᏚᏓᏂᎸᏤ ᎡᏈᎵ ᎠᎴ ᎾᏍᎩ ᎤᎵᏍᎪᎸᏔᏅᎯ.
5 ᎨᏂᏍᎩᏂ ᎠᎴ ᎾᏍᎩ ᎤᎵᏍᎪᎸᏔᏅᎯ ᎥᏝ ᏱᏚᏓᏂᎸᏤᎢ. ᎨᏂᏃ ᎤᏣᏘ ᎤᏔᎳᏬᏎᎢ, ᎠᎴ ᎤᎧᏛ ᎡᎳᏗ ᏄᎵᏍᏔᏁᎢ.
6 ᏱᎰᏩᏃ ᎯᎠ ᏄᏪᏎᎴ ᎨᏂ, ᎦᏙᏃ ᎢᏣᏔᎳᏬᏍᎦ? ᎠᎴ ᎦᏙᏃ ᏣᎧᏛ ᎡᎳᏗ ᏂᎤᏍᏗ?
7 ᎢᏳᏰᏃ ᎣᏏᏳ ᏱᏂᏣᏛᏁᎸ, ᏝᏍᎪ ᏱᏙᎦᏰᏣᏓᏂᎸᎩ? ᎣᏏᏳᏃ ᏂᏣᏛᏁᎸᎾ ᏱᎩ, ᎠᏍᎦᏂ ᎦᎶᎯᏍᏗᏱ ᎦᏅᎦ. ᎠᎴᏃ ᏂᎯ ᏕᏣᎧᏂᏏᏍᎨᏍᏗ, ᎠᎴ ᎯᏁᏤᎵᏙᎯ ᎨᏎᏍᏗ.
8 ᎨᏂᏃ ᎤᎵᏃᎮᏔᏁ ᎤᏅᏟ ᎡᏈᎵ: ᎠᎴ ᎯᎠ ᏄᎵᏍᏔᏁᎢ, ᏠᎨᏏ ᎠᏁᏙᎲᎢ, ᎨᏂ ᏚᎦᏘᎸᏎ ᎤᏅᏟ ᎡᏈᎵ, ᎠᎴ ᎤᎴᎢ.
9 ᏱᎰᏩᏃ ᎯᎠ ᏄᏪᏎᎴ ᎨᏂ, ᎭᏢ ᎡᏣᏛᏟ ᎡᏈᎵ? ᎯᎠᏃ ᏄᏪᏎᎢ, Ꮭ ᏱᎩᎦᏔᎭ: ᏥᎪ ᎠᏴ ᎥᎩᏅᏟ ᏥᎦᏘᏯ?
10 ᎯᎠᏃ ᏄᏪᏎᎢ, ᎦᏙ ᏣᏛᏁᎸ? ᎦᏙᎯ ᎢᏴᏛ ᏗᏆᎵᏍᏓᏁ ᎡᏣᏅᏟ ᎤᎩᎬ.
11 ᎠᎴ ᎿᏉ ᎡᏣᏍᎦᏨᎯ ᎡᎶᎯ, ᎾᏍᎩ ᏧᏔᎶᏅ ᎡᏣᏅᏟ ᎤᎩᎬ ᏥᏣᏗᏔᏏ;
12 ᎢᏳᏃ ᎦᏙᎯ ᏕᎯᎶᎩᏍᎨᏍᏗ, ᎪᎯ ᎢᏳᏓᎴᏅᏛ ᎥᏝ ᎣᏍᏛ ᏱᏣᏛᎯᏎᎮᏍᏗ; ᎠᎴ ᏣᎵᏘᏛᏉ ᎠᎴ ᎾᎭᎴᏁᎯᏉ ᎨᏎᏍᏗ ᎡᎶᎯ.
13 ᎨᏂᏃ ᎯᎠ ᏄᏪᏎᎴ ᏱᎰᏩ, ᎠᎩᏍᏛᏗᏍᎬ ᎡᏉᎯᏉ; ᎥᏝ ᎾᏍᎩ ᏱᏂᎬᏂᎥ.
14 ᎬᏂᏳᏉ, ᎪᎯ ᎢᎦ ᏍᎩᎨᎯᏓ ᎡᎶᎯ; ᎠᎴ ᏂᎯ ᏗᏣᎧᎿᏂᏓᏍᏗᏱ ᎠᏆᏗᏍᎦᎴᏍᏗ; ᎠᎴ ᎠᏆᎵᏗᏛ ᎠᎴ ᎾᎦᎴᏁᎯ ᎨᏎᏍᏗ ᎡᎶᎯ; ᎠᎴ ᎯᎠ ᏅᏓᎦᎵᏍᏔᏂ, ᎩᎶᏉ ᎠᎩᏩᏛᎲᎭ ᎠᎩᎯᏍᏗ ᎨᏎᏍᏗ.
15 ᏱᎰᏩᏃ ᎯᎠ ᏄᏪᏎᎴᎢ, ᎢᏳᏃ ᎩᎶ ᎢᎠᎯᎮᏍᏗ ᎨᏂ, ᎦᎵᏉᎩ ᎢᏳᏩᎫᏗ ᎠᎦᏞᏤᏗ ᎨᏎᏍᏗ: ᎠᎴ ᏱᎰᏩ ᎤᏬᏪᎳᏁ ᎨᏂ, ᎾᏍᎩ ᎩᎶ ᏳᏩᏛᎲ ᎤᎯᏍᏗᏱᏉ ᏂᎨᏒᎾ.
16 ᎨᏂᏃ ᎤᏓᏅᎡᎴ ᏱᎰᏩ, ᎠᎴ ᏃᏗᏱ ᏭᏁᎳᏕᎢ, ᎾᏍᎩ ᎢᏗᏂ ᎨᏒ ᏗᎧᎸᎬ ᏫᏚᏳᎪᏛᎢ.
17 ᎨᏂᏃ ᎤᎦᏙᎥᏎ ᎤᏓᎵᎢ, ᎠᎴ ᎤᏁᎵᏤᎢ, ᎠᎴ ᎤᎾᏄᎪᏫᏎ ᎢᎾᎩ; ᎠᎴ ᎤᏪᏚᏁᎢ, ᎠᎴ ᎦᏚᎲ ᎤᏪᏥ ᏚᏙᎥ ᎢᎾᎩ ᏚᏬᏍᏔᏁᎢ.
18 ᎢᎾᎩᏃ ᎤᏪᏥ ᎢᎳᏗ ᎤᏕᏁᎢ: ᎠᎴ ᎢᎳᏗ ᎤᏪᏥ ᎻᎱᏤᎵ ᎤᏕᏁᎢ: ᎻᎱᏤᎵᏃ ᎤᏪᏥ ᎻᏚᏎᎵ ᎤᏕᏁᎢ: ᎻᏚᏎᎵᏃ ᎤᏪᏥ ᎴᎻᎩ ᎤᏕᏁᎢ.
19 ᎴᎻᎩᏃ ᎠᏂᏔᎵ ᏚᏓᏴᏎᎢ: ᏌᏉ ᎡᏓ ᏚᏙᎡᎢ, ᏐᎢᏃ ᏥᎳ ᏚᏙᎡᎢ.
20 ᎡᏓᏃ ᏤᏆᎵ ᎤᎾᏄᎪᏫᏎᎢ: ᎾᏍᎩᏃ ᎯᎠ ᏕᎦᎵᏦᏛ ᏗᎾᏁᎳᏗᏍᎩ, ᎠᎴ ᎤᏂᎾᏝᎾᎢ ᏥᎩ, ᎤᏂᏙᏓ ᎨᏎᎢ.
21 ᎤᏅᏟᏃ ᏧᏆᎵ ᏚᏙᎡᎢ; ᎾᏍᎩᏃ ᎯᎠ ᏗᎧᏃᎩᏍᏗ ᎠᎴ ᎠᏤᎷᎩ ᏗᏂᏃᎩᏍᏗᏍᎩ ᏥᎩ ᎤᏂᏙᏓ ᎨᏎᎢ.
22 ᏥᎳᏃ ᎾᏍᏉ ᏚᏆᎵ-ᎨᏂ ᎤᎾᏄᎪᏫᏎᎢ; ᎾᏍᎩ ᏗᎨᏲᎲᏍᎩ ᎨᏎ ᎠᏃᏢᏅᎥᏍᎩ ᏄᏓᎴᏒ ᎥᏣᏱ ᎠᎴ ᏔᎷᎩᏍᎩ ᎠᏃᏢᏅᎥᏍᎬᎢ: ᏚᏆᎵᎨᏂᏃ ᎤᏙ ᏁᎹ ᏚᏙᎡᎢ.
23 ᎴᎻᎩᏃ ᎯᎠ ᏂᏚᏪᏎᎴ ᏧᏓᎵᎢ: ᎡᏓ ᎠᎴ ᏥᎳ, ᏍᏓᏛᎬᎦ ᏥᏁᎬᎢ, ᎴᎻᎩ ᏧᏓᎵᎢ, ᏍᏓᏛᏓᏍᏓ ᏥᏬᏂᏍᎬᎢ: ᎠᏍᎦᏯᏰᏃ ᏥᎸ ᎠᎩᏐᏅᏍᎬ ᏅᏓᎦᎵᏍᏙᏓ, ᎠᎴ ᎠᏫᏅ [ᏥᎸ] ᎡᎯᏍᏗ ᎾᏋᏁᎲ ᏅᏓᎦᎵᏍᏙᏓ.
24 ᎢᏳᏃ ᎨᏂ [ᎤᎸᎯ] ᎦᎵᏉᎩ ᎢᏳᏩᎫᏗ ᎠᎦᏞᏤᏗ ᎨᏎᏍᏗ, ᎴᎻᎩ [ᎤᎸᎯ] ᎦᎵᏆᏍᎪᎯ ᎦᎵᏉᎩ ᎢᏳᏩᎫᏗ ᎠᏎ ᎠᎦᏞᏤᏗ ᎨᏎᏍᏗ.
25 ᎠᏓᏫᏃ ᏔᎵᏁ ᎤᎦᏙᎥᏎ ᎤᏓᎵᎢ; ᎤᎾᏄᎪᏫᏎᏃ ᎤᏪᏥ ᎠᏧᏣ ᎠᎴ ᏎᏘ ᏚᏬᎡᎢ: [ᎯᎠᏰᏃ ᏄᏪᏎᎢ;] ᎤᏁᎳᏅᎯ ᎠᎩᎧᏁᎸ ᏅᏩᏓᎴ ᎠᏇᏥ ᎠᎩᏁᏟᏴᏍᏓᏁᎸ ᎡᏈᎵ, ᎾᏍᎩ ᎨᏂ ᏧᎸᎩ.
26 ᏎᏘᏃ ᎾᏍᏉ ᎤᏪᏥ ᎠᏧᏣ ᎤᏕᏁᎴᎢ ᎢᎾᏏᏃ ᏚᏬᎡᎢ: ᎿᏉᏃ ᎾᎯᏳ ᏴᏫ ᎤᎾᎴᏅᎮ ᏱᎰᏩ ᎤᎾᏓᏙᎵᏍᏓᏁᎴ ᏚᏙᎥ ᎤᏂᏁᎢᏍᏓᏁᎢ.
* ᎠᏯᏙᎸᎢ 5
1 ᎯᎠ ᎪᏪᎵ ᎬᏂᎨᏒ ᎢᎬᏁᎯ ᎠᏓᏫ ᏧᏁᏢᏔᏅᏒᎢ: ᎾᎯᏳ ᎢᎦ ᎤᏁᎳᏅᎯ ᏧᏬᏢᏁ ᏴᏫ, ᎤᏁᎳᏅᎯ ᎤᏩᏒ ᏄᏍᏛ ᏄᏩᏁᎴᎢ;
2 ᎠᏍᎦᏯ ᎠᎴ ᎠᎨᏴ ᏂᏚᏩᏁᎴᎢ; ᎠᎴ ᎣᏍᏛ ᏚᏁᏤᎴᎢ, ᎠᎴ ᎠᏓᏫ ᏚᏬᎡᎢ, ᎾᎯᏳ ᎢᎦ ᏚᏬᏢᏅ.
3 ᎠᎴ ᎠᏓᏫ ᎠᏍᎪᎯᏧᏈ ᏦᎠᏍᎪᎯ ᎢᏳᏕᏘᏴᏛ ᎡᎮᎢ, ᎿᏉᏃ ᎤᏪᏥ ᎤᏕᏁᎴᎢ, ᎤᏩᏒ ᎤᏰᎶᏎ ᎠᎴ ᎤᏩᏒ ᏄᏍᏛ ᏄᏍᏕᎢ, ᎠᎴ ᏎᏘ ᏚᏬᎡᎢ:
4 ᏂᎪᎯᎸᏃ ᎤᎴᏂᏙᎸ ᎠᏓᏫ, ᏅᏓᎬᏩᏓᎴᏅᏛ ᏎᏘ ᏧᏕᏁᎴᎢ, ᏁᎳᏧᏈ ᏄᏕᏘᏴᎮᎢ; ᎠᎴ ᏧᏪᏥ ᎠᏂᏍᎦᏯ ᎠᎴ ᎠᏂᎨᏴ ᎬᏩᏕᏁᎴᎢ.
5 ᏂᎪᎯᎸᏃ ᎤᎴᏂᏙᎸ ᎠᏓᏫ ᏐᎣᏁᎳᏧᏈ ᏦᎠᏍᎪᎯ ᏄᏕᏘᏴᎮᎢ: ᎿᏉᏃ ᎤᏲᎱᏎᎢ.
6 ᏎᏘᏃ ᎠᏍᎪᎯᏧᏈ ᎯᏍᎩᏃ ᎢᏳᏕᏘᏴᏛ ᎡᎮᎢ, ᎿᏉᏃ ᎢᎾᏏ ᎤᏕᏁᎴᎢ:
7 ᏎᏘᏃ ᎢᎾᏏ ᎤᏕᏁᎸ, ᎣᏂ ᏁᎳᏧᏈ ᎦᎵᏉᎩ ᎢᏳᏕᏘᏴᏛ ᎤᎴᏂᏙᎴᎢ; ᎠᎴ ᏧᏪᏥ ᎠᏂᏍᎦᏯ ᎠᎴ ᎠᏂᎨᏴ ᎬᏩᏕᏁᎴᎢ:
8 ᏂᎪᎯᎸᏃ ᎤᎴᏂᏙᎸ ᏎᏘ ᏐᎣᏁᎳᏧᏈ ᏔᎳᏚ ᏄᏕᏘᏴᎮᎢ: ᎿᏉᏃ ᎤᏲᎱᏎᎢ.
9 ᎢᎾᏏᏃ ᏐᎣᏁᎳᏍᎪᎯ ᎢᏳᏕᏘᏴᏛ ᎡᎮᎢ, ᎿᏉᏃ ᎨᎢᎾᏂ ᎤᏕᏁᎴᎢ:
10 ᎢᎾᏏᏃ ᎨᎢᎾᏂ ᎤᏕᏁᎸ, ᎣᏂ ᏁᎳᏧᏈ ᏍᎩᎦᏚ ᎢᏳᏕᏘᏴᏛ ᎤᎴᏂᏙᎴᎢ, ᎠᎴ ᏧᏪᏥ ᎠᏂᏍᎦᏯ ᎠᎴ ᎠᏂᎨᏴ ᎬᏩᏕᏁᎴᎢ.
11 ᏂᎪᎯᎸᏃ ᎤᎴᏂᏙᎸ ᎢᎾᏏ ᏐᎣᏁᎳᏧᏈ ᎯᏍᎩ ᏄᏕᏘᏴᎮᎢ; ᎿᏉᏃ ᎤᏲᎱᏎᎢ:
12 ᎨᎢᎾᏂᏃ ᎦᎵᏆᏍᎪᎯ ᎢᏳᏕᏘᏴᏛ ᎡᎮᎢ, ᎿᏉᏃ ᎺᎮᎴᎵ ᎤᏕᏁᎴᎢ.
13 ᎨᎢᎾᏂᏃ ᎺᎮᎴᎵ ᎤᏕᏁᎸ, ᎣᏂ ᏁᎳᏚᏈ ᏅᎦᏍᎪᎯ ᎢᏳᏕᏘᏴᏛ ᎤᎴᏂᏙᎴᎢ, ᎠᎴ ᏧᏪᏥ ᎠᏂᏍᎦᏯ ᎠᎴ ᎠᏂᎨᏴ ᎬᏩᏕᏁᎴᎢ.
14 ᏂᎪᎯᎸᏃ ᎤᎴᏂᏙᎸ ᎨᎢᎾᏂ ᏐᎣᏁᎳᏧᏈ ᎠᏍᎪᎯ ᏄᏕᏘᏴᎮᎢ; ᎿᏉᏃ ᎤᏲᎱᏎᎢ.
15 ᎺᎮᎴᎵᏃ ᏑᏓᎳᏍᎪᎯ ᎯᏍᎩᎦᎵ ᎢᏳᏕᏘᏴᏛ ᎡᎮᎢ, ᎿᏉᏃ ᎢᎳᏗ ᎤᏕᏁᎴᎢ;
16 ᎺᎮᎴᎵᏃ ᏤᎳᏗ ᎤᏕᏁᎸ, ᎣᏂ ᏁᎳᏧᏈ ᏦᎠᏍᎪᎯ ᎢᏳᏕᏘᏴᏛ ᎤᎴᏂᏙᎴᎢ, ᎠᎴ ᏧᏪᏥ ᎠᏂᏍᎦᏯ ᎠᎴ ᎠᏂᎨᏴ ᎬᏩᏕᏁᎴᎢ.
17 ᏂᎪᎯᎸᏃ ᎤᎴᏂᏙᎸ ᎺᎮᎴᎵ ᏁᎳᏧᏈ ᏐᎣᏁᎳᏍᎪᎯ ᎯᏍᎩ ᏄᏕᏘᏴᎮᎢ: ᎿᏉᏃ ᎤᏲᎱᏎᎢ.
18 ᏤᎳᏗᏃ ᎠᏍᎪᎯᏧᏈ ᏑᏓᎳᏍᎪᎯ ᏔᎵ ᎢᏳᏕᏘᏴᏛ ᎡᎮᎢ, ᎿᏉᏃ ᎢᎾᎩ ᎤᏕᏁᎴᎢ:
19 ᏤᎳᏗᏃ ᎢᎾᎩ ᎤᏕᏁᎸ, ᎣᏂ ᏁᎳᏧᏈ ᎢᏳᏕᏘᏴᏛ ᎤᎴᏂᏙᎴᎢ, ᎠᎴ ᏧᏪᏥ ᎠᏂᏍᎦᏯ ᎠᎴ ᎠᏂᎨᏴ ᎬᏩᏕᏁᎴᎢ.
20 ᏂᎪᎯᎸᏃ ᎤᎴᏂᏙᎸ ᏤᎳᏗ ᏐᎣᏁᎳᏧᏈ ᏑᏓᎳᏍᎪᎯ ᏔᎵ ᏄᏕᏘᏴᎮᎢ, ᎿᏉᏃ ᎤᏲᎱᏎᎢ.
21 ᎢᎾᎩᏃ ᏑᏓᎳᏍᎪᎯ ᎯᏍᎩ ᎢᏳᏕᏘᏴᏛ ᎡᎮᎢ, ᎿᏉᏃ ᎻᏚᏏᎳ ᎤᏕᏁᎴᎢ:
22 ᎢᎾᎩᏃ ᎻᏚᏏᎳ ᎤᏕᏁᎸ, ᎣᏃ ᎤᏁᎳᏅᎯ ᎤᏁᏙᎴ ᏦᎢᏧᏈ ᏧᏕᏘᏴᏛ, ᎠᎴ ᏧᏪᏥ ᎠᏂᏍᎦᏯ ᎠᎴ ᎠᏂᎨᏴ ᎬᏩᏕᏁᎴᎢ.
23 ᏂᎪᎯᎸᏃ ᎤᎴᏂᏙᎸ ᎢᎾᎩ ᏃᎢᏧᏈ ᏑᏓᎳᏍᎪᎯ ᎯᏍᎩ ᏄᏕᏘᏴᎮᎢ.
24 ᎢᎾᎩᏃ ᎤᏁᎳᏅᎯ ᎤᏁᏙᎴᎢ; ᎠᎴ ᏅᏩᎵᏛᏔᏁᎢᏉ; ᎤᏁᎳᏅᎯᏰᏃ ᎤᏯᏅᎮᎢ.
25 ᎻᏚᏏᎳᏃ ᎠᏍᎪᎯᏧᏈ ᏁᎳᏍᎪᎯ ᎦᎵᏉᎩ ᎢᏳᏕᏘᏴᏛ ᎡᎮᎢ, ᎿᏉᏃ ᎴᎹᎩ ᎤᏕᏁᎴᎢ.
26 ᎻᏚᏏᎳᏃ ᎴᎹᎩ ᎤᏕᏁᎸ, ᎣᏂ ᎦᎵᏉᎩᏧᏈ ᏁᎳᏍᎪᎯ ᏔᎵ ᎢᏳᏕᏘᏴᏛ ᎤᎴᏂᏙᎴᎢ, ᎠᎴ ᏧᏪᏥ ᎠᏂᏍᎦᏯ ᎠᎴ ᎠᏂᎨᏴ ᎬᏩᏕᏁᎴᎢ.
27 ᏂᎪᎯᎸᏃ ᎤᎴᏂᏙᎸ ᎻᏚᏏᎳ ᏐᎣᏁᎳᏧᏈ ᏑᏓᎳᏍᎪᎯ ᏐᎣᏁᎳ ᏄᏕᏘᏴᎮᎢ, ᎿᏉᏃ ᎤᏲᎱᏎᎢ.
28 ᎴᎹᎩᏃ ᎠᏍᎪᎯᏧᏈ ᏁᎳᏍᎪᎯ ᏔᎵ ᎢᏳᏕᏘᏴᏛ ᎡᎮᎢ, ᎿᏉᏃ ᎤᏪᏥ ᎠᏧᏣ ᎤᏕᏁᎴᎢ:
29 ᏃᏯᏃ ᏚᏬᎡᎢ, ᎯᎠ ᏄᏪᏎᎢ, ᎾᏍᎩᏍᎩᏂ ᎯᎠ ᏓᎩᎦᎵᏍᏓᏗ ᎪᎱᏍᏗ ᎢᏓᏛᏁᎲ ᎠᎴ ᏗᎪᏰᏂ ᎬᏗ ᏕᎩᎸᏫᏍᏓᏁᎲᎢ, ᏅᏗᎦᎵᏍᏙᏗ ᎦᏙᎯ ᏱᎰᏩ ᎤᏍᎦᏨᎯ ᏥᎩ.
30 ᎴᎹᎩᏃ ᏃᏯ ᎤᏕᏁᎸ, ᎣᏂ ᎯᏍᎩᏧᏈ ᏐᎣᏁᎳᏍᎪᎯ ᎯᏍᎩ ᎢᏳᏕᏘᏴᏛ ᎤᎴᏂᏙᎴᎢ, ᎠᎴ ᏧᏪᏥ ᎠᏂᏍᎦᏯ ᎠᎴ ᎠᏂᎨᏴ ᎬᏩᏕᏁᎴᎢ.
31 ᏂᎪᎯᎸᏃ ᎤᎴᏂᏙᎸ ᎴᎹᎩ ᎦᎵᏉᎩᏧᏈ ᎦᎵᏆᏍᎪᎯ ᎦᎵᏉᎩ ᏄᏕᏘᏴᎮᎢ: ᎿᏉᏃ ᎤᏲᎱᏎᎢ.
32 ᏃᏯᏃ ᎯᏍᎩᏧᏈ ᎢᏳᏕᏘᏴᏛ ᎨᏎᎢ: ᎿᏉᏃ ᏃᏯ ᏧᏪᏥ ᏎᎻ ᎠᎴ ᎭᎻ ᎠᎴ ᏤᏈᏛ ᎬᏩᏕᏁᎴᎢ.
* ᎠᏯᏙᎸᎢ 6
1 ᎯᎠᏃ ᏄᎵᏍᏔᏁᎢ, ᎿᏉ ᏴᏫ ᎤᎾᎴᏅᎲ ᎠᏂᎪᏓᏗᏍᎬ ᎡᎶᎯ, ᎠᎴ ᏧᏁᏥ ᎠᏂᎨᏴ ᎬᏩᎾᏕᏁᎸ,
2 ᎾᏍᎩ ᎤᏁᎳᏅᎯ ᏧᏪᏥ ᏚᏂᎪᎮ ᏴᏫ ᏧᏁᏥ ᎠᏂᎨᏴ, ᏧᏃᏚᎯᏳ ᎨᏒᎢ: ᎠᎴ ᎾᏍᎩ ᏚᎾᏓᏴᏎ ᎾᏂᎥ ᏚᎾᏑᏰᏒᎢ.
3 ᏱᎰᏩᏃ ᎯᎠ ᏄᏪᏎᎢ, ᎠᏆᏓᏅᏙᎩ ᎥᏝ ᏂᎪᎯᎸ ᏴᏫᎯ ᏰᎮᏍᏗ, ᎤᏇᏓᎵᏉᏰᏃ ᎾᏍᎩ; ᎠᏎᏃ ᎠᏍᎪᎯᏧᏈ ᏔᎳᏍᎪᎯ ᎠᏏ ᏄᏕᏘᏱᏍᎨᏍᏗ.
4 ᏧᏂᎵᎦᎳᏃ ᎾᎯᏳ ᎠᏁᎮ ᎡᎶᎯ; ᎠᎴ ᎾᏍᏉ ᎣᏂ ᎤᏁᎳᏅᎯ ᏧᏪᏥ ᏚᎾᏓᏰᏅ ᏴᏫ ᏧᏁᏥ ᎠᏂᎨᏴ, ᎠᎴ ᏗᏂᏲᎵ ᏕᎬᏩᏂᎾᏄᎪᏫᏎᎸ, ᎾᏍᎩ ᎯᎠ ᎤᏣᏘ ᏧᎾᎵᏂᎩᏗᏳ ᎨᏎᎢ, ᎾᏍᎩ ᎡᏘ ᏗᏂᏃᏣᎵ ᎠᏂᏍᎦᏯ ᎨᏎᎢ:
5 ᎠᎴ ᏱᎰᏩ ᎤᎪᎮ ᎤᏣᏘ ᎤᏁᎫᎯᏳ ᎨᏒ ᏴᏫ ᎡᎶᎯ, ᎠᎴ ᏂᎦᎥ ᎤᎾᏫᏱ ᎠᏓᏅᏖᏍᎬ ᎯᎠ ᏄᏍᏕᏍᏗ ᎡᎵᏍᎬ ᎤᏲᏉ ᎨᏒ ᏂᎪᎯᎸᎢ.
6 ᎠᎴ ᏱᎰᏩ ᎤᏲ ᎤᏰᎸᏁ ᎡᎶᎯ ᏴᏫ ᎤᏬᏢᏅᎢ, ᎠᎴ ᎡᎯᏍᏗᏳ ᎤᏓᏅᏓᏕ ᎤᎾᏫᏱ ᎢᏴᏛ.
7 ᏱᎰᏩᏃ ᎯᎠ ᏄᏪᏎᎢ, ᏴᏫ ᏓᏥᏛᏔᏂ ᎡᎶᎯ ᎡᎲᎢ ᎾᏍᎩ ᏥᏲᏢᏅᎯ ᏥᎩ; ᏴᏫ, ᎠᎴ ᎾᏍᏉ ᏅᎩᏗᏂᏅᏌᏗ, ᎠᎴ ᎠᎾᏓᎾᏏᏂᏙᎯ, ᎠᎴ ᎦᎸᎶᎢ ᎠᏂᏃᎯᎵᏙᎯ; ᎤᏲᏰᏃ ᏥᏰᎸᏍᎦ ᎦᏥᏲᏢᏅᎢ.
8 ᏃᏯᏍᎩᏂ ᏱᎰᏩ ᎤᏪᏙᎵᏍᏗ ᏧᎧᏃᏗᏱ ᎤᏩᏛᎮᎢ.
9 ᎯᎠᏃ ᎾᏍᎩ ᏃᏯ ᏧᏁᏢᏔᏅᏒᎢ: ᏃᏯ ᎤᏓᏅᏘᏳ ᎨᏎᎢ, ᎠᎴ ᎾᏍᎦᏅᎾ ᎨᏎ ᎡᎲ ᎾᎯᏳ ᏣᏁᎮᎢ, ᎠᎴ ᏃᏯ ᎤᏁᎳᏅᎯ ᎤᏁᏙᎴᎢ.
10 ᏃᏯᏃ ᏃᎢ ᏧᏪᏥ ᎬᏩᏕᏁᎴᎢ, ᏎᎻ, ᎠᎴ ᎭᎻ, ᎠᎴ ᏤᏈᏛ.
11 ᎠᎴ ᎡᎶᎯ ᎤᏲᏨᎯ ᎨᏎ ᎤᏁᎳᏅᎯ ᏓᎧᏂᏍᎬᎢ, ᎠᎴ ᎤᏲ ᎢᏗᏓᏛᏁᏗ ᎨᏒ ᎤᎧᎵᏨᎯ ᎨᏎ ᎡᎶᎯ.
12 ᎤᏁᎳᏅᎯᏃ ᏚᎧᎿᏁ ᎡᎶᎯ, ᎠᎴ ᎬᏂᏳ ᎤᏲᏨᎯ ᎨᏎᎢ, ᏂᎦᏗᏳᏰᏃ ᎤᏇᏓᎵ ᎤᏲᏍᏔᏅᎯ ᎨᏎ ᎡᎲᎢ ᎡᎶᎯ.
13 ᎤᏁᎳᏅᎯᏃ ᎯᎠ ᏄᏪᏎᎴ ᏃᏯ, ᎿᏉ ᎤᎵᏍᏆᏕᎵᎯᏍᏗ ᎨᏒ ᏂᎦᏗ ᎤᏇᏓᎵ ᎠᎩᏍᏆᎸᎡᎵᎦ; ᎡᎶᎯᏰᏃ ᎤᏂᎧᎵᎸᎯ ᎢᎩ ᎤᏲ ᎢᏗᏓᏛᏁᏗ ᎨᏒᎢ, ᎠᎴ ᎬᏂᏳᏉ, ᏓᎦᏥᏯᏠᏍᏔᏂ ᏥᏲᏍᏗᏍᎬ ᎡᎶᎯ.
14 ᏨᏒ ᎭᏓᏙᏢᎾᏏ ᏥᏳ, ᎠᏥᎾ ᎰᏢᏓ. ᏕᎧᏅᏑᎴᏍᏗ ᎭᏫᏂ ᏥᏳᎯ, ᎠᎴ ᎠᏜ ᏘᏅᎵᏰᎢ ᎭᏫᏂ ᎠᎴ ᎦᏚᎢᏗᏢᎢ.
15 ᎯᎠᏃ ᏄᏍᏗᏓᏁᏍᏗ ᏙᏢᏂ. ᏦᎢᏧᏈ ᎢᏯᎩᏳᏍᏈᏛ ᏂᎦᏅᎯᏎᏍᏗ ᏥᏳ, ᎯᏍᎦᏍᎪᎯᏃ ᎢᏯᎩᏳᏍᏈᏛ ᎾᏯᏛᎡᏍᏗ, ᏦᎠᏍᎪᎯᏃ ᎢᏯᎩᏳᏍᏈᏛ ᏄᏅᏪᎡᏍᏗ.
16 ᎠᎴ ᎠᏦᎳᏅ ᏘᏔᎴᏏ ᏥᏳᎯ, ᎠᎴ ᏌᏉ ᎢᏯᎩᏳᏍᏈᏛ ᎦᎸᎳᏗᏢ ᏘᏍᏆᏗᎵ, ᎦᎶᎯᏍᏗᏱᏃ ᎠᏍᏆᎨᏂ ᏥᏳᎯ ᏘᏔᎴᏍᏔᏂ, ᎠᎴ ᎡᎳᏗ, ᎠᎴ ᏔᎵᏁ, ᎠᎴ ᏦᎢᏁ ᎾᏲᏓᏝᎲ ᏅᏛᏁᎵ.
17 ᎠᎴ ᎬᏂᏳᏉ ᎠᏴ ᏓᏥᏃᎤᎪᏔᏂ ᎡᎶᎯ, ᏥᏛᏗᏍᎬ ᏂᎦᏗ ᎤᏇᏓᎵ, ᎾᏍᎩ ᎬᏬᎳᏕᏍᎬ ᏥᎬᎿᏗᏍᏙᏗ, ᎾᏍᎩ ᎦᎸᎶ ᎡᎳᏗᏢ ᏤᎭ, ᎠᎴ ᏂᎦᏗᏳ ᎡᎶᎯ ᏤᎿᎠ ᏓᎦᎵᏬᏦᏂ.
18 ᏂᎯᏍᎩᏂ ᎤᎵᏂᎩᏛ ᏓᎬᏚᎢᏍᏓᏁᎵ; ᎠᎴ ᏥᏳᎯ ᏓᏥᏴᎵᎵ, ᏂᎯ, ᎠᎴ ᏗᏤᏥ, ᎠᎴ ᏣᏓᎵᎢ, ᎠᎴ ᏗᏤᏥ ᏧᎾᏓᎵᎢ.
19 ᎠᎴ ᏥᏄᎾᏓᎴ ᏗᏅᏃᏛ ᏂᎦᏗ ᎤᏂᏇᏓᎵ ᏥᎩ, ᏔᎵᎭ ᏥᏄᎾᏓᎴ ᏙᏘᏴᏔᏂᎵ ᏥᏳᎯ, ᏂᎯ ᎢᏧᎳᎭ ᏕᏨᏁᏍᏗ, ᎠᏨᏯ ᎠᎴ ᎠᎩᏏ ᎨᏎᏍᏗ.
20 ᎠᎴ ᎠᏂᏃᎯᎵᏙᎯ ᎤᏂᏠᏱᎭ ᎨᏒᎢ, ᎠᎴ ᏅᎩ-ᏗᏂᏅᏌᏗ ᎤᏂᏠᏱᎭ ᎨᏒᎢ, ᎠᎴ ᎾᏂᎥ ᎡᎶᎯ ᎠᎾᏓᎾᏏᏂᏙᎯ ᎤᏂᏠᏱᎭ ᎨᏒᎢ, ᎠᏂᏔᎵᎭ ᏄᎾᏓᎴᏒ ᏓᎨᏣᎷᏤᎵ, ᏓᏅᏅ ᏘᏍᏆᏂᎪᏓᏁᏗᏱ.
21 ᎠᎴ ᏘᏰᏏ ᏂᎦᎥ ᏄᏓᎴᏒ ᎠᎵᏍᏓᏴᏗ ᎠᎩᏍᏗ ᏥᎩ, ᎠᎴ ᏘᏟᏌᏂ; ᎢᏣᎵᏍᏓᏴᏗ ᎨᏎᏍᏗ ᏂᎯ ᎠᎴ ᏕᎭᏘᏁᎲᎢ.
22 ᎯᎠᏃ ᎾᏍᎩ ᏄᏛᏁᎴ ᏃᏯ; ᏂᎦᏗ ᏄᏍᏛ ᎤᏁᏤᎸ ᎤᏁᎳᏅᎯ, ᎾᏍᎩ ᏄᏛᏁᎴᎢ.
* ᎠᏯᏙᎸᎢ 7
1 ᏱᎰᏩᏃ ᎯᎠ ᏄᏪᏎᎴ ᏃᏯ, Ꭷ ᎭᏣᎥᎦ ᏥᏳᎯ, ᏂᎯ ᎠᎴ ᏂᎦᏗ ᏕᏣᏓᏘᎿᎥᎢ; ᏂᎯᏰᏃ ᎬᎪᎡᎸ ᏚᏳᎪᏛ ᎮᎲ ᎠᏴ ᏥᎦᏔᎲᎢ ᎯᎠ ᎾᏍᎩ ᎠᏁᎲᎢ.
2 ᎾᏂᎥᏃ ᏅᎩ ᏗᏂᏅᏌᏗ ᎠᏂᎦᏓᎭ ᏂᎨᏒᎾ ᎦᎵᏉᎩ ᎢᏯᏂᎢᏛᎭ ᏕᎯᏴᏔᏅᎭ, ᎠᏨᏯ ᎠᎴ ᎤᏤᎵ ᎠᎩᏏ: ᎠᎴ ᏅᎩ-ᏗᏂᏅᏌᏗ ᎠᏂᎦᏓᎭ ᏥᎩ ᎠᏂᏔᎵᎭ, ᎠᏨᏯ ᎠᎴ ᎤᏤᎵ ᎠᎩᏏ.
3 ᎠᎴ ᎾᏍᏉ ᎦᎸᎶ ᎠᏂᏃᎯᎵᏙᎯ ᎦᎵᏉᎩ ᎢᏯᏂᎢᏛᎭ, ᎠᏨᏯ ᎠᎴ ᎠᎩᏏ, ᏓᏅᏅ ᏘᏍᏆᏂᎪᏓᏁᏗᏱ ᎾᏍᎩ ᎤᏂᏁᏉᎢᏍᏗᏱ ᎡᎶᎯ ᏂᎬᎾᏛ ᎦᏚᎢ.
4 ᎠᏏᏰᏃ ᎦᎵᏉᎩ ᎢᏳᏒᎯ, ᎿᏉ ᏓᏥᎦᏃᏔᏂ ᎡᎶᎯ ᎤᎦᏍᎪᎯ ᏧᏙᏓᏆᏛ ᎠᎴ ᏅᎦᏍᎪᎯ ᏧᏒᎯᏛ: ᏄᏓᎴᏒᏃ ᎬᏃᏛ ᎠᏉᏢᏅᎯ ᏥᎩ ᏓᏥᏛᏔᏃᏂ ᎡᎶᎯ ᏂᎬᎾᏛ ᎦᏚᎢ.
5 ᏃᏯᏃ ᎾᏍᎩᏯ ᏄᏛᏁᎴ ᏱᎰᏩ ᏄᏍᏛ ᎤᏁᏤᎸᎢ.
6 ᏃᏯᏃ ᏑᏓᎵᏧᏈ ᎢᏳᏕᏘᏴᏛ ᎨᏎᎢ, ᎾᎯᏳ ᏥᏚᏃᎱᎦᏁ ᎡᎶᎯ.
7 ᏃᏯᏃ ᎤᏣᏁ ᏥᏳᎯ, ᎠᎴ ᎾᏍᏉ ᏧᏪᏥ, ᎠᎴ ᎤᏓᎵᎢ, ᎠᎴ ᏧᏪᏥ ᏧᎾᏓᎵᎢ, ᏅᏗᎦᎵᏍᏙᏗᏍᎨ ᎠᎹ ᏕᎦᏃᎱᎩᏍᎬᎢ.
8 ᎠᎴ ᎠᏂᎦᏓᎭ ᏂᎨᏒᎾ ᏅᎩ-ᏗᏂᏅᏌᏗ, ᎠᎴ ᎠᏂᎦᏓᎭ ᏅᎩ-ᏗᏂᏅᏌᏗ, ᎠᎴ ᎠᏂᏃᎯᎵᏙᎯ, ᎠᎴ ᏄᎾᏓᎴᏒ ᎦᏙᎯ ᎠᎾᏓᎾᏏᏂᏙᎯ,
9 ᎠᏂᏔᎵᎭ ᏫᎬᏩᏣᏁᎵᎴ ᏃᏯ ᏥᏳᎯ, ᎠᏨᏯ ᎠᎴ ᎠᎩᏏ, ᎾᏍᎩᏯ ᏄᏍᏛ ᎤᏁᎳᏅᎯ ᎤᏁᏤᎸ ᏃᏯ.
10 ᎯᎠᏃ ᏄᎵᏍᏔᏁ ᎦᎵᏉᎩ ᏫᏄᏒᎸ, ᎿᏉ ᎠᎹ ᎦᏃᎱᎩᏍᎨ ᎡᎶᎯ.
11 ᏑᏓᎵᏧᏈᏁᏃ ᎤᏕᏘᏴᏌᏗᏒ ᎡᎲ ᏃᏯ, ᏔᎵᏁ ᎧᎸᎢ, ᎦᎵᏆᏚᏏᏁ ᎢᎪᎯ ᎧᎸᎢ, ᎾᎯᏳᏉ ᎢᎦ ᏂᎦᏗ ᏕᎦᏄᎪᎬ ᎡᏆ ᎠᏍᏛᎩ ᎨᏒ ᏚᏔᏍᎩᏎᎢ, ᎠᎴ ᎠᏦᎳᏅ ᏚᎵᏍᏚᎢᏎ ᎦᎸᎶᎢ.
12 ᎠᎴ ᏅᎦᏍᎪᎯ ᏧᏙᏓᏆᏛ ᎠᎴ ᏅᎦᏍᎪᎯ ᏧᏒᎯᏛ ᎤᎦᎿᏁ ᎡᎶᎯ.
13 ᎾᎯᏳᏉ ᎢᎦ ᏃᏯ, ᎠᎴ ᏎᎻ, ᎠᎴ ᎭᎻ, ᎠᎴ ᏤᏈᏛ, ᏃᏯ ᏧᏪᏥ, ᎠᎴ ᏃᏯ ᎤᏓᎵᎢ, ᎠᎴ ᏧᏪᏥ ᏧᎾᏓᎵᎢ ᏦᎢ ᎢᏯᏂᏛ, ᎤᎾᏣᏁ ᏥᏳᎯ;
14 ᎾᏍᎩ [ᎤᎾᏣᏁᎢ,] ᎠᎴ ᎾᏂᎥ ᏅᎩ-ᏗᏂᏅᏌᏗ ᎤᏂᏠᏱᎭ ᎨᏒᎢ, ᎠᎴ ᏂᎦᏗ ᎦᎾᏝᎢ ᏧᏂᏠᏱᎭ ᎨᏒᎢ, ᎠᎴ ᎾᏂᎥ ᎠᎾᏓᎾᏏᏂᏙᎯ ᎾᏍᎩ ᎡᎶᎯ ᏣᎾᏓᎾᏏᏂᏙᎰᎢ, ᎾᏍᎩ ᎤᏂᏠᏱᎭ ᎨᏒᎢ, ᎠᎴ ᎾᏂᎥ ᎠᏂᏃᎯᎵᏙᎯ ᎤᏂᏠᏱᎭ ᎨᏒᎢ, ᎠᎴ ᎾᏂᎥ ᏥᏍᏆ ᏧᏓᎴᏅᏛ ᏗᏃᏯᏗ ᏥᎩ.
15 ᎠᎴ ᏃᏯ ᏫᎬᏩᏣᏁᎴ ᏥᏳᎯ, ᎠᏂᏔᎵᎭ ᎾᏂᎥ ᎤᏂᏇᏖᎵ ᎨᏒᎢ, ᎾᏍᎩ ᎠᏅᏬᎳᏕᏍᎬ ᏂᏓᏅᎿᏗᏍᏙᏗ.
16 ᎠᎴ ᎾᏍᎩ ᏭᎾᏣᏅᎯ, ᎠᏨᏯ ᎠᎴ ᎠᎩᏏ ᎤᎾᏣᏁ ᎾᏂᎥ ᎤᏂᏇᏓᎵ ᎨᏒᎢ, ᎾᏍᎩᏯ ᏄᏍᏛ ᎤᏁᎳᏅᎯ ᎤᏁᏤᎸᎢ; ᎠᎴ ᏱᎰᏩ ᎤᏍᏚᏁᎢ.
17 ᎠᎴ ᏅᎦᏍᎪᎯ ᏧᏒᎯᏛ ᎦᏃᎱᎩᏍᎨ ᎡᎶᎯ; ᎠᎴ ᎠᎹ ᎧᏁᏉᏥᏎᏉ, ᎠᎴ ᎤᏲᎷᏔᏁ ᏥᏳ, ᎠᎴ ᎦᏙᎯ ᎦᎸᎳᏗᏢ ᎤᎵᏌᎳᏓᏁᎢ.
18 ᎠᎴ ᎡᎶᎯ ᎦᏃᎱᎩᏍᎨᎢ, ᎠᎴ ᎠᎹ ᎤᏣᏘ ᎤᏁᏉᏂᎴᎢ; ᎠᎴ ᏥᏳ ᎠᎹᏱ ᎦᏚ ᎤᏲᎷᏩᏕᎨᎢ.
19 ᎠᎴ ᎦᏃᎱᎩᏍᎬ ᎤᏣᏔᏅᎯ ᎤᏁᏉᏥᎴ ᎡᎶᎯ; ᎠᎴ ᏂᎦᏗᏨ ᎢᏅ ᎢᏗᎦᏘ ᏙᏓᎸ ᏂᎬᎾᏛ ᎦᎸᎶ ᎭᏫᏂᏗᏢ ᏚᏭᏢᏔᏁᎢ.
20 ᎯᏍᎩᎦᏚ ᎢᏯᎩᏳᏍᏈᏛ ᏄᎶᏤ ᎠᎹ, ᎠᎴ ᏙᏓᎸ ᏚᏭᏢᏔᏁᎢ.
21 ᎠᎴ ᏂᎦᏗᏳ ᎤᏂᏇᏓᎵ ᎨᏒ ᏚᏂᎵᏬᏤ ᎾᏍᎩ ᎡᎶᎯ ᎠᎾᎵᏖᎸᎲᏍᎩ ᏥᎩ, ᎠᏂᏃᎯᎵᏙᎯ, ᎠᎴ ᏅᎩ ᏗᏂᏅᏌᏗ, ᎠᎴ ᏗᏅᏃᏛ, ᎠᎴ ᎾᏂᎥ ᎠᎾᏓᎾᏏᏂᏙᎯ ᏥᎩ, ᎾᏍᎩ ᎡᎶᎯ ᏣᎾᏓᎾᏏᏂᏙᎭ, ᎠᎴ ᏴᏫ ᎾᏂᎥᎢ;
22 ᎾᏍᎩ ᎾᏂᎥ ᏗᏃᏴᏐᎵ ᎠᏅᏬᎳᏕᏍᎬ ᏥᏓᏅᎿᏗᏍᏙᏗ, ᏂᎦᏗᏳ ᎾᏍᎩ ᎦᏙᎯ ᎤᎧᏲᏛᎯ ᎠᏁᎯ ᏥᎩ, ᏚᏂᎵᏬᏤᎢ.
23 ᎠᎴ ᏂᎦᏗᏳ ᏧᎾᏓᎴᏅᏛ ᎨᏥᏛᏔᏁᎢ, ᎾᏍᎩ ᎦᏙᎯ ᎦᏚᎢ ᎠᏁᎯ, ᏴᏫ, ᎠᎴ ᏅᎩ-ᏗᏂᏅᏌᏗ, ᎠᎴ ᎠᎾᏓᎾᏏᏂᏙᎯ, ᎠᎴ ᎦᎸᎶ ᎠᏂᏃᎯᎵᏙᎯ; ᎾᏍᎩ ᎨᏥᏛᏔᏁ ᎡᎶᎯ; ᏃᏯᏃ ᎤᏩᏒ ᎤᎵᏃᎯᏰᎢ, ᎾᏃ ᎾᏍᎩ ᎢᏧᎳᎭ ᏥᏳᎯ ᎤᎾᏣᏅᎯ.
24 ᎠᎴ ᎦᏃᎱᎩᏍᎬ ᎧᏁᏉᏥᏎ ᎡᎶᎯ ᎠᏍᎪᎯᏧᏈ ᎯᏍᎦᏍᎪᎯ ᏧᏒᎯᏛ.
* ᎠᏯᏙᎸᎢ 8
1 ᎤᏁᎳᏅᎯᏃ, ᎤᏅᏓᏕ ᏃᏯ, ᎠᎴ ᎾᏂᎥ ᏗᏅᏃᏛ ᎨᏒᎢ, ᎠᎴ ᏂᎦᏗᏳ ᏅᎩ-ᏗᏂᏅᏌᏗ ᎾᏍᎩ ᏥᏳᎯ ᏧᎾᏣᎡᎢ; ᎤᏁᎳᏅᎯᏃ ᏄᏩᏂᏌᏁ ᎤᏃᎸᏁ ᎡᎶᎯ, ᎠᎴ ᎠᎹ ᎦᏅᏬᏍᎨᎢ.
2 ᎠᎴ ᎾᏍᏉ ᎠᏍᏛᎩ ᎨᏒ ᏕᎦᏄᎪᎬᎢ, ᎠᎴ ᎠᏦᎳᏅ ᎦᎸᎶᎢ ᏚᎵᏍᏚᏁᎢ, ᎠᎴ ᎦᎸᎳᏗ ᏗᎦᏍᎬ ᎠᏥᎾᎯᏍᏔᏁᎢ.
3 ᎠᎴ ᎠᎹ ᏂᎪᎯᎸ ᎠᏓᏅᏍᎨ ᎡᎶᎯ; ᎠᏍᎪᎯᏧᏈᏃ ᎯᏍᎦᏍᎪᎯ ᏫᏄᏒᎸ ᎿᏉ ᎦᏅᏬᏍᎨ ᎠᎹ.
4 ᏥᏳᏃ ᎦᎵᏉᎩᏁ ᎧᎳᏩᏗᏒ ᎦᎵᏆᏚᏏᏁ ᎢᎪᎯ ᎤᏝᏗᏤ ᎠᎳᎳᏗ ᏙᏓᎸᎢ.
5 ᎠᎴ ᎠᎹ ᎠᎦᏲᎶᏍᎨ ᏂᎪᎯᎸ ᎠᏍᎪᎯᏁ ᎧᎸᎢ ᎢᏯᏍᏗ; ᎠᏍᎪᎯᏁᏃ ᎧᎸᎢ, ᎢᎬᏱᏱᏉ ᎢᎪᎯ ᎾᏍᎩ ᎧᎸᎢ ᏙᏓᎸ ᏧᏍᎪᎵ ᏗᎬᎪᏩᏛᏗ ᎢᎨᏎᎢ.
6 ᎯᎠᏃ ᏄᎵᏍᏔᏁ ᏅᎦᏍᎪᎯ ᏫᏄᏒᎸ, ᎾᏍᎩ ᏃᏯ ᎠᏦᎳᏅ ᎤᏍᏚᎢᏎ ᏥᏳᎯ ᎾᏍᎩ ᏧᏬᏢᏁᎢ;
7 ᎠᎴ ᎪᎳᏅ ᎤᏅᏎᎢ, ᎾᏍᎩ ᎤᏄᎪᏨ ᎠᏨᏏᏰᏍᎨᎢ ᎬᏂ ᎠᎹ ᎤᎧᏲᏐᏅ ᎡᎶᎯ.
8 ᎠᎴ ᎾᏍᏉ ᎢᎤᏅᏎ ᎫᎴᏗᏍᎪᏂᎯ ᎤᏙᎴᎰᎯᏍᏗᏱ ᎠᎹ ᎤᏅᏬᏒ ᎦᏙᎯ ᎠᎴ ᏄᏅᏬᏒᎾ ᎨᏒᎢ;
9 ᎠᏎᏃ ᎫᎴ-ᏗᏍᎪᏂᎯ ᎤᏠᏤᏉ ᎢᎸᎯᏢ ᏧᎳᏏᏗᏱ, ᎠᎴ ᎢᎤᏣᏁᎵᎴ ᏔᎵᏁ ᏥᏳᎯ, ᎠᎹᏰᏃ ᎠᏏᏉ ᎤᏭᏝᎡ ᏂᎬᎾᏛ ᎡᎶᎯ. ᎠᎴ ᏭᏙᏯᏅᎯᏕᎢ, ᎠᎴ ᏭᏂᏴᎮᎢ, ᎠᎴ ᎤᏴᏔᏁ ᏥᏳᎯ.
10 ᎠᎴ ᎠᏏ ᎦᎵᏉᎩ ᏄᏒᎴᎢ ᏔᎵᏁᏃ ᎤᏅᏎ ᎫᎴ-ᏗᏍᎪᏂᎯ ᎤᏄᎪᏫᏎ ᏥᏳᎯ;
11 ᎠᎴ ᎫᎴ-ᏗᏍᎪᏂᎯ ᎤᏣᏁᎵᎴ ᎤᏒᎢ; ᎠᎴ ᎬᏂᏳᏉ ᎣᎵᏩ ᎤᎦᎶᎬ ᎢᏤ ᎤᏅᏍᎦᎴᎢ; ᎾᏍᎩᏃ ᏃᏯ ᎤᏙᎴᎰᏎ ᎠᎹ ᎤᏅᏬᏒ ᎡᎶᎯ.
12 ᎠᎴ ᎠᏏ ᎦᎵᏉᎩ ᏄᏒᎴᎢ; ᎿᏉ ᎠᎴ ᎤᏅᏎ ᎫᎴ-ᏗᏍᎪᏂᎯ; ᎾᏍᎩᏃ ᎥᏝ ᏔᎵᏁ ᏳᎷᏤᎴᎢ.
13 ᎯᎠᏃ ᏄᎵᏍᏔᏁ ᏑᏓᎵᏧᏈ ᏌᏉᏃ ᎤᏕᏘᏴᏌᏗᏒᎢ, ᎢᎬᏱᏱ ᎧᎸᎢ, ᎢᎬᏱᏱᏉ ᎢᎪᎯ ᎾᏍᎩ ᎧᎸᎢ, ᎠᎹ ᎤᎧᏲᏐᏁ ᎡᎶᎯ; ᎠᎴ ᏃᏯ ᎤᏩᏁᏎ ᏥᏳ, ᎠᎴ ᏫᏚᎧᎿᏁᎢ, ᎬᏂᏳᏉᏃ, ᎦᏙᎯ ᎦᏚ ᎤᎧᏲᏐᏅᎯ ᎨᏎᎢ.
14 ᏔᎵᏁᏃ ᎧᎸᎢ, ᎦᎵᏉᎩᏦᏁᏏᏁ ᎢᎪᎯ ᎾᏍᎩ ᎧᎸᎢ, ᎡᎶᎯ ᎤᎧᏲᏐᏁᎢ.
15 ᎤᏁᎳᏅᎯᏃ ᎤᏁᏤᎴ ᏃᏯ, ᎯᎠ ᏄᏪᏎᎢ,
16 ᎢᏣᏣᎢ ᏥᏳᎯ, ᏂᎯ, ᎠᎴ ᏣᏓᎵᎢ, ᎠᎴ ᏗᏤᏥ ᎠᎴ ᏗᏤᏥ ᏧᎾᏓᎵᎢ.
17 ᏘᏯᎢ ᏂᎦᏛ ᏗᏅᏃᏛ ᎾᏍᎩ ᏥᏣᏣᎠ, ᏂᎦᏗᏳ ᎤᏂᏇᏓᎵ ᏥᎩ, ᎾᏍᎩ ᎠᏂᏃᎯᎵᏙᎯ, ᎠᎴ ᏅᎩ-ᏗᏂᏅᏌᏗ, ᎠᎴ ᏄᎾᏓᎴᏒ ᎠᎾᏓᎾᏏᏂᏙᎯ ᎾᏍᎩ ᎡᎶᎯ ᏣᎾᏓᎾᏏᏂᏙᎭ; ᎾᏍᎩ ᎤᏣᏘ ᎤᏂᏁᏉᎢᏍᏗᏱ ᎡᎶᎯ, ᎠᎴ ᎤᏂᏁᏉᏣᏘ ᎢᏳᎵᏍᏙᏗᏱ, ᎠᎴ ᎤᏂᎪᏙᎯᏍᏗᏱ ᎡᎶᎯ.
18 ᎿᏉᏃ ᎤᎾᏣᎢᏎᎢ, ᏃᏯ, ᎠᎴ ᎾᏍᎩ ᏧᏪᏥ, ᎠᎴ ᎤᏓᎵᎢ, ᎠᎴ ᏧᏪᏥ ᏧᎾᏓᎵᎢ.
19 ᎾᏂᎥ ᏅᎩ-ᏗᏂᏅᏌᏗ, ᎾᏂᎥ ᎠᎾᎵᏖᎸᎲᏍᎩ, ᎠᎴ ᎾᏂᎥ ᎠᏂᏃᎯᎵᏙᎯ, ᎠᎴ ᎾᏍᎩ ᏄᎾᏓᎴᏒ ᎡᎶᎯ ᏣᎾᎵᏖᎸᎲᏍᎪᎢ, ᎤᏂᏠᏱᎭ ᏕᎨᏌᏗᏒ ᎤᎾᏣᎢᏎ ᏥᏳᎯ.
20 ᏃᏯᏃ ᏱᎰᏩ ᎤᏬᏢᎾᏁᎴ ᎠᏥᎸ-ᎨᎳᏍᏗᏱ; ᎠᎴ ᎾᏂᎥ ᎠᏂᎦᏓᎭ ᏂᎨᏒᎾ ᏅᎩ-ᏗᏂᏅᏌᏗ, ᎠᎴ ᎾᏂᎥ ᎠᏂᎦᏓᎭ ᏂᎨᏒᎾ ᎠᏂᏃᎯᎵᏙᎯ ᏚᏯᏅᎮᎢ, ᎠᎴ ᎤᎵᏍᎪᎸᏔᏁ ᎠᏥᎸ-ᎨᎳᏍᏙᏗ ᎠᏥᎸ-ᎨᎳᏍᏗᏱ.
21 ᏱᎰᏩᏃ ᎤᏪᏩᏒᏤ ᎤᎦᎾᏍᏛ ᎦᏩᏒᎩ; ᏱᎰᏩᏃ ᎤᎿᏫᏱ ᎯᎠ ᏄᏪᏎᎢ, ᎥᏝ ᎦᏙᎯ ᏔᎵᏁ ᏴᎦᏥᏍᎦᎩ ᏴᏫᏉ ᏴᎦᏥᏍᏛᏗᏍᏓ; ᏴᏫᏍᎩᏂᏃᏅ ᎠᏓᏅᏖᏍᎬ ᎤᏲᏉ ᏗᏛᏍᎬ ᎢᏴᏛ ᏅᏓᎬᏩᏓᎴᏅᏛ; ᎥᏝ ᎠᎴ ᏔᎵᏁ ᏂᎦᎥ ᎬᏃᏛ ᏴᎦᏥᏛᏓ ᎾᏍᎩᏯ ᎾᏆᏛᏁᎸᎢ.
22 ᎡᎶᎯ ᎢᎪᎯᏛ ᎨᏒᎢ, ᎥᏝ ᎤᎵᏍᏆᏗᏍᏗ ᏱᎩ ᎠᏫᏍᏗᏱ ᎠᎴ ᎤᎦᏛᎾᏨᎯ ᎦᏟᏐᏗᏱ ᎨᏒᎢ, ᎤᏴᏜᏃ ᎠᎴ ᎤᏗᎴᎩ ᎨᏒᎢ, ᎪᎩᏃ ᎠᎴ ᎪᎳ, ᎢᎦᏃ ᎠᎴ ᏒᏃᏱ.
* ᎠᏯᏙᎸᎢ 9
1 ᎤᏁᎳᏅᎯᏃ ᎣᏍᏛ ᏚᏁᏤᎴ ᏃᏯ ᎠᎴ ᎾᏍᎩ ᏧᏪᏥ; ᎠᎴ ᎯᎠ ᏂᏚᏪᏎᎴᎢ; ᎢᏥᏁᏉᏣᏖᏍᏗ, ᎠᎴ ᎢᏥᎪᏙᏍᎨᏍᏗ, ᎠᎴ ᎢᏥᎧᎵᏣ ᎡᎶᎯ.
2 ᎠᎴ ᏂᎯ ᎢᏥᎾᏰᏍᎩ ᎠᎴ ᎢᏥᏍᎦᎢᎯ ᎨᏎᏍᏗ ᏄᎾᏓᎴᏒ ᏗᏅᏃᏛ ᎡᎶᎯ ᏣᏁᎭ, ᎠᎴ ᏂᎦᏗ ᎦᎸᎶ ᎠᏂᏃᎯᎵᏙᎯ, ᎠᎴ ᏂᎦᏗ ᎡᎶᎯ ᎠᎾᎵᏖᎸᎲᏍᎩ ᏥᎩ, ᎠᎴ ᏂᎦᏗ ᎠᏣᏘ ᎠᎺᏉᎯ ᎠᏁᎯ; ᏂᎯ ᏤᏥᏲᎯᏎᎸᎯ.
3 ᏂᎦᎥ ᎠᎾᎵᏖᎸᎲᏍᎩ ᏗᏅᏃᏛ ᏥᎩ ᏂᎯ ᎢᏣᎵᏍᏓᏴᏗ ᎨᏎᏍᏗ; ᎢᏤ ᎦᏄᎸᏒ ᏗᏨᏲᎯᏎᎸᎯ ᏥᎩ, ᎾᏍᎩᏯ ᏂᎦᏛ ᏕᏨᏲᎯᏏ;
4 ᎤᏇᏓᎸᏍᎩᏂᏃᏅ ᎬᏅ ᎬᏩᏠᏯᏍᏗ, ᎾᏍᎩ ᎤᎩᎬᎯ ᏥᎩ, ᎥᏝ ᎢᏣᎵᏍᏓᏴᏙᏗ ᏱᎨᏎᏍᏗ.
5 ᎠᎴ ᎤᏙᎯᏳᎯᏯ ᎢᏥᎩᎬ ᎾᏍᎩ ᏕᏨᎿᏗᏍᏛ ᏗᎩᎬᏩᎶᏙᏗ ᎨᏎᏍᏗ; ᎾᏂᎥ ᏗᏅᏃᏛ ᎾᏍᎩ ᏗᎦᏥᎬᏩᎶᏓᏁᏗ ᎨᏎᏍᏗ, ᎠᎴ ᎾᏍᏉ ᏴᏫ; ᎾᏂᎥ ᏴᏫ ᏓᎾᏓᏅᏢᎢ, ᎾᏍᎩ ᏴᏫ ᎬᏅ ᏗᎦᏥᎬᏩᎶᏓᏁᏗ ᎨᏎᏍᏗ.
6 ᎩᎶ ᏴᏫ ᎤᎩᎬ ᎠᏤᏪᎮᏍᏗ ᏴᏫᏉ ᎾᏍᏉ ᎤᎩᎬ ᎤᏤᏪᏗ ᎨᏎᏍᏗ; ᎤᏁᎳᏅᎯᏰᏃ ᎤᏩᏒ ᏚᏓᏟᎶᏍᏔᏅ ᏴᏫ ᎤᏬᏢᏅ.
7 ᏂᎯᏃ ᎢᏥᏁᏉᏣᏖᏍᏗ, ᎠᎴ ᎢᏥᎪᏙᏍᎨᏍᏗ ᎤᏣᏘ ᏕᏥᎾᏄᎪᏫᏍᎨᏍᏗ ᎡᎶᎯ, ᎠᎴ ᎾᎿ ᎢᏥᎪᏙᏍᎨᏍᏗ.
8 ᎤᏁᎳᏅᎯᏃ ᏚᏁᏤᎴ ᏃᏯ, ᎠᎴ ᎾᏍᎩ ᏧᏪᏥ, ᎯᎠ ᏄᏪᏎᎢ,
9 ᎠᎴ ᎠᏴ, ᎬᏂᏳᏉ ᎠᏴ, ᎧᏃᎮᏛ ᏕᏨᏯᏠᎢᏍᏓᏁᎭ ᏂᎯ, ᎠᎴ ᎢᏣᏁᏢᏔᏅᏛ ᎨᏒᎢ.
10 ᎠᎴ ᎾᏂᎥ ᏗᏅᏃᏛ, ᏥᏕᎭᏘᏁᎭ, ᎾᏍᎩ ᎠᏂᏃᎯᎵᏙᎯ, ᏅᎩ ᏗᏂᏅᏌᏗ, ᎠᎴ ᎾᏂᎥ ᏗᏅᏃᏛ ᎡᎶᎯ ᎠᏁᎯ ᏥᏕᎭᏘᏁᎭ; ᎾᏍᎩ ᎾᏂᎥ ᏧᎾᏣᎢᏒ ᏥᏳᎯ, ᎠᎴ ᏥᎾᏂᎥᏉ ᏗᏅᏃᏛ ᎡᎶᎯ ᏣᏁᎭ.
11 ᎠᎴ ᎧᏃᎮᏛ ᏕᏨᏯᏠᎢᏍᏔᏁᎭ, ᎥᏝ ᎠᎴ ᏔᎵᏁ ᏂᎦᏛ ᎤᏇᏓᎵ ᎦᏃᎱᎩᏍᎬ ᎨᏥᏒᎲᏍᏙᏗ ᏱᎨᏎᏍᏗ; ᎥᏝ ᎠᎴ ᏔᎵᏁ ᎤᏃᎱᎪᏗ ᏱᎨᏎᏍᏗ ᎡᎶᎯ ᎤᏲᏍᏙᏗᏱ.
12 ᎤᏁᎳᏅᎯᏃ ᎯᎠ ᏄᏪᏎᎢ, ᎯᎠ ᎾᏍᎩ ᎤᏰᎸᏛ ᎧᏃᎮᏛ ᏥᏕᏨᏯᏠᎢᏍᏓᏁᎭ ᏂᎯ ᎠᎴ ᎾᏂᏗᏅᏃᏛ ᏥᏕᎭᏘᏁᎭ, ᎾᏍᎩ ᎤᎵᏍᏆᏗᏍᏗ ᏂᎨᏒᎾ ᎢᏣᏓᏁᏟᏴᏏᏒ ᎢᎪᎯᏛ;
13 [ᎬᏂᏳᏉ,] ᏂᏅᎪᎳᏛᏓ ᎤᎶᎩᎸᎢ, ᎠᎴ ᎾᏍᎩ ᎤᏰᎸᏛ ᎨᏎᏍᏗ ᎧᏃᎮᏛ ᏙᎦᏠᎯᏍᏛ ᎡᎶᎯ.
14 ᎠᎴ ᎯᎠ ᏅᏓᎦᎵᏍᏔᏂ ᎿᏉ ᏥᎶᎩᎳᏗᏍᏗᏍᎨᏍᏗ ᎡᎶᎯ, ᎤᏅᎪᎳᏛ ᎠᎪᏩᏛᏗ ᏂᎦᎵᏍᏗᏍᎨᏍᏗ ᎤᎶᎩᎸᎢ.
15 ᎠᎴ ᎦᏅᏓᏗᏍᎨᏍᏗ ᎧᏃᎮᏛ ᏕᏨᏯᏠᎢᏍᏓᏁᎸᎢ, ᏂᎯ ᎠᎴ ᎾᏂᎥ ᏗᏅᏃᏛ ᎤᏂᏇᏓᎵ ᏥᎩ; ᎠᎴ ᎥᏝ ᎿᏉ ᏔᎵᏁ ᎤᏃᎱᎪᏗ ᏱᎨᏎᏍᏗ ᎤᏒᎲᏍᏗᏱ ᏂᎦᏛ ᎤᏇᏓᎵ.
16 ᎠᎴ ᎤᎶᎩᎸ ᎤᏅᎪᎳᏖᏍᏗ; ᎠᎴ ᏕᎦᎦᏂᏍᎨᏍᏗ ᎾᏍᎩ ᎠᏆᏅᏗᏓᏍᏗᏱ ᎤᎵᏍᏆᏗᏍᏗ ᏂᎨᏒᎾ ᎧᏃᎮᏛ ᏚᎾᏠᎯᏍᏛ ᎤᏁᎳᏅᎯ ᎠᎴ ᎾᏂᎥ ᏗᏅᏃᏛ, ᎾᏍᎩ ᎤᏂᏇᏓᎵ ᏥᎩ, ᎾᏍᎩ ᎡᎶᎯ ᏣᏁᎭ.
17 ᎤᏁᎳᏅᎯᏃ ᎯᎠ ᏄᏪᏎᎴ ᏃᏯ, ᎯᎠ ᎾᏍᎩ ᎤᏰᎸᏛ ᎧᏃᎮᏛ ᏙᎦᏠᎯᏍᏛ ᎠᏴ, ᎠᎴ ᎾᏂᎥ ᎤᏂᏇᏓᎵ ᎡᎶᎯ ᏣᏁᎭ.
18 ᏃᏯᏃ ᏧᏪᏥ, ᎾᏍᎩ ᏥᏳᎯ ᏧᎾᏣᎢᏎᎢ ᎯᎠ ᎾᏍᎩ ᏎᎻ, ᎭᎻ, ᏤᏈᏛᏃ; ᎭᎻᏃ ᎾᏍᎩ ᎨᎾᏂ ᎤᏙᏓ.
19 ᎯᎠ ᏦᎢ ᎢᏯᏂᏛ ᏃᏯ ᏧᏪᏥ; ᎾᏍᎩᏃ ᏧᎾᏁᏢᏔᏅᎯ ᎡᎳᏂᎬ ᏚᎾᏁᎳᏗᏙᎴᎢ.
20 ᏃᏯᏃ ᎿᏉ ᎤᎴᏅᎮ ᏠᎨᏏ ᏧᎸᏫᏍᏓᏁᎯ ᏄᎵᏍᏔᏁᎢ, ᎠᎴ ᏖᎸᎳᏗ ᏚᏫᏎᎢ;
21 ᎠᎴ ᎩᎦᎨ ᎠᏗᏔᏍᏗ ᎤᏗᏔᎮᎢ, ᎠᎴ ᎤᏴᏍᏓᎡᎢ; ᎠᎴ ᎤᏚᏞᏎ ᎦᎵᏦᏛᎢ.
22 ᎭᎻᏃ, ᎨᎾᏂ ᎤᏙᏓ, ᎤᎪᎮ ᎤᏲᏓᎦ ᎨᏒ ᎤᏙᏓ, ᎠᎴ ᏫᏚᏃᏁᎴ ᎠᏂᏔᎵ ᎠᎾᎵᏅᏟ ᏙᏱᏗᏢ.
23 ᏎᎻᏃ ᎠᎴ ᏤᏈᏛ ᎠᏄᏬ ᏭᏂᏁᏎᎢ, ᎠᎴ ᎤᎾᏃᎭᏢᏁᎢ, ᎠᎴ ᎤᎾᏏᏅᏎᎢ, ᎠᎴ ᎤᏄᏢᏁ ᎤᏲᏓᎦ ᎨᏒ ᎤᏂᏙᏓ; ᎠᎴ ᎤᏣᏘᏂ ᏭᎾᎦᏖᎢ ᎠᎴ ᎥᏝ ᏳᏂᎪᎮ ᎤᏲᏓᎦ ᎨᏒ ᎤᏂᏙᏓ.
24 ᏃᏯᏃ ᎩᎦᎨ ᎠᏗᏔᏍᏗ ᎤᏗᏔᎲ ᎤᏓᏅᏘᏌᏁᎢ, ᎠᎴ ᎠᏥᏃᏁᎴ ᎣᏂ ᎡᎯ ᎤᏪᏥ ᏄᏩᏁᎸᎢ.
25 ᎯᎠᏃ ᏄᏪᏎᎢ, ᎠᏥᏍᎦᏨᎯ ᎨᏎᏍᏗ ᎨᎾᏂ; ᎤᏙᎯᏳᏒ ᎬᏩᏅᏏᏓᏍᏗᏉ ᎨᏎᏍᏗ ᎠᎾᎵᏅᏢᎢ.
26 ᎠᎴ ᎯᎠ ᏄᏪᏎᎢ, ᎦᎸᏉᏗᏳ ᎨᏎᏍᏗ ᏱᎰᏩ ᎤᏁᎳᏅᎯ ᏎᎻ ᎤᏤᎵᎦ; ᎠᎴ ᎨᎾᏂ ᎾᏍᎩ ᎤᏅᏏᏓᏍᏗ ᎨᏎᏍᏗ.
27 ᎤᏁᎳᏅᎯ ᏓᏳᏔᏃᎯᏍᏔᏂ ᏤᏈᏛ ᎠᎴ ᏎᎻ ᏚᎵᏦᏛ ᏓᏁᎳᏗᏍᎨᏍᏗ; ᎨᎾᏂᏃ ᎾᏍᎩ ᎤᏅᏏᏓᏍᏗ ᎨᏎᏍᏗ.
28 ᏃᏯᏃ ᎤᏃᎱᎦᏅ ᎠᏏ ᏦᎢᏧᏈ ᎯᏍᎦᏍᎪᎯ ᏧᏕᏘᏴᏛ ᎤᎴᏂᏙᎴᎢ.
29 ᏃᏯᏃ ᎢᎪᎯᏛ ᎤᎴᏂᏙᎸ ᏐᎣᏁᎳᏧᏈ ᎯᏍᎦᏍᎪᎯ ᏄᏕᏘᏴᎮᎢ; ᎿᏉ ᎤᏲᎱᏎᎢ.
* ᎠᏯᏙᎸᎢ 10
1 ᏃᏯᏃ ᏧᏪᏥ, ᏎᎻ, ᎭᎻ, ᏤᏈᏛᏃ, ᎤᎾᏁᏢᏔᏅᏒ ᎯᎠ ᎾᏍᎩ ᏄᏍᏗ, ᎾᏍᎩ ᏧᏁᏥ ᎠᏂᏍᎦᏯ ᎬᏩᎾᏕᏁᎴ ᏚᏅᏬᏐᏅ.
2 ᎯᎠᏃ ᎾᏍᎩ ᏤᏈᏗ ᏧᏪᏥ; ᎪᎹ, ᎠᎴ ᎹᎪᎩ, ᎠᎴ ᎹᏓᏱ, ᎠᎴ ᏤᏆᏂ, ᎠᎴ ᏚᏆᎵ, ᎠᎴ ᎺᏏᎩ, ᎠᎴ ᏔᎳᏏ.
3 ᎯᎠᏃ ᎾᏍᎩ ᎪᎹ ᏧᏪᏥ; ᎡᏍᎩᎾᏏ, ᎠᎴ ᎵᏆᏗ, ᎠᎴ ᏙᎦᎹ.
4 ᎯᎠᏃ ᎾᏍᎩ ᏤᏆᏂ ᏧᏪᏥ; ᎢᎳᏌ, ᎠᎴ ᏔᏏᏏ, ᎠᏂᎩᏗ, ᎠᎴ ᎠᏂᏙᏓᏂ.
5 ᎯᎠ ᎾᏍᎩ, ᏧᎾᏓᎴᏅᏛ ᏴᏫ ᏧᎾᏤᎵᎪᎯ ᎠᎹᏰᎵ ᏕᎨᏌᏗᏒ ᏚᏂᏯᏙᎮᎴ ᏧᎾᏤᎵᎪᎯ ᎦᏙᎯ ᏕᎨᏌᏗᏒᎢ, ᎠᏂᏏᏴᏫᎭ ᎤᏠᏱ ᏗᏂᏬᏂᏍᎩ ᎨᏒᎢ, ᎠᎴ ᏏᏓᏁᎸᎯ ᏕᎨᏌᏗᏒᎢ, ᎠᎴ ᏧᎾᏤᎵᎪᎯ ᏓᏂᎳᏍᏓᎳᏩᏗᏒᎢ.
6 ᎯᎠᏃ ᎾᏍᎩ ᎭᎻ ᏧᏪᏥ; ᎫᏏ, ᎠᎴ ᎻᏏᎴᎻ, ᎠᎴ ᏆᏗ, ᎠᎴ ᎨᎾᏂ.
7 ᎯᎠᏃ ᎾᏍᎩ ᎫᏏ ᏧᏪᏥ; ᏏᏆ, ᎠᎴ ᎭᏈᎳ, ᎠᎴ ᏌᏆᏔ, ᎠᎴ ᎴᎠᎹ, ᎠᎴ ᏌᏗᎦ. ᎯᎠᏃ ᎾᏍᎩ ᎴᎠᎹ ᏧᏪᏥ, ᏥᏆ, ᏗᏓᏂᏃ.
8 ᎫᏏᏃ ᎤᏪᏥ ᏂᎻᎶᏗ ᎤᏕᏁᎢ; ᎠᎴ ᎾᏍᎩ ᎤᎴᏅᎮ ᎤᎵᏂᎩᏛ ᏄᎵᏍᏔᏁ ᎡᎶᎯ ᎠᏁᎲᎢ.
9 ᎤᏣᏘ ᎤᏃᎯᎵᏓᏌᏘᏳ ᎨᏎ ᏱᎰᏩ ᎠᎦᏔᎲᎢ; ᎾᏍᎩ ᎢᏳᏍᏗ ᎯᎠ ᎢᎦᏪᏛ ᏥᎩ; ᎾᏍᎩᏯ ᏂᎻᎶᏗ, ᎤᏣᏘ ᎤᏃᎯᎵᏓᏌᏘᏳ ᏥᎨᏒ ᏱᎰᏩ ᎠᎦᏔᎲᎢ.
10 ᎠᏓᎴᏂᏍᎬᏃ ᎾᏍᎩ ᎤᎬᏫᏳᎯ ᎨᏒ ᏓᏗᎶᏂ, ᎠᎴ ᎡᎴᎩ, ᎠᎴ ᎡᎨᏓ, ᎠᎴ ᎧᎴᏂ ᎨᏎᎢ, ᏌᎾ [ᏚᏙᎥ] ᎦᏓ ᎠᎲᏢ.
11 ᎾᎿᏃ ᎦᏓ ᎠᎲ ᎤᏄᎪᏤ ᎡᏌ, ᎠᎴ ᏂᏂᏫ ᎤᏪᏚᏁᎢ, ᎠᎴ ᎾᏍᏉ ᎵᎰᏉ ᎦᏚᎲ ᎠᎴ ᎨᎳ,
12 ᎠᎴ ᎴᏏᏂ, ᎾᏍᎩ ᎠᏰᎵ ᏥᎦᏚᎭ ᏂᏂᏫ ᎨᎳᏃ ᏕᎦᏚᎲᎢ; ᎾᏍᎩ ᎡᏉᎯᏳ ᎦᏚᎭ.
13 ᎻᏏᎴᎻᏃ ᎯᎠ ᎾᏍᎩ ᏧᏪᏥ ᎬᏩᏕᏁᎴᎢ; ᎠᏂᎷᏗ, ᎠᎴ ᎠᏂᎠᎾᎻ, ᎠᎴ ᎠᏂᎴᎭᏈ, ᎠᎴ ᎠᏂᎾᏚᎯ,
14 ᎠᎴ ᎠᏂᏆᏚᏏ, ᎠᎴ ᎠᏂᎧᏏᎷᎯ (ᎾᏍᎩ ᎯᎠ ᏨᏧᎾᏓᎴᏁ ᎠᏂᏈᎵᏍᏗ,) ᎠᏂᎦᏙᎵᏃ.
15 ᎨᎾᏂᏃ ᎤᏪᏥ ᎤᏕᏁᎴ ᏌᏙᏂ ᎢᎬᏱᏱ ᎡᎯ, ᎠᎴ ᎮᏗ,
16 ᎠᎴ ᎠᏂᏥᎫᏏ, ᎠᎴ ᎠᏂᎡᎼᎵ, ᎠᎴ ᎠᏂᎦᎦᏏ,
17 ᎠᎴ ᎠᏂᎯᏫ, ᎠᎴ ᎠᏂᎠᎩ, ᎠᎴ ᎠᏂᏌᏂ,
18 ᎠᎴ ᎠᏂᎠᏆᏗ, ᎠᎴ ᎠᏂᏏᎹᎵ, ᎠᎴ ᎠᏂᎭᎹᏗ; ᎣᏂᏃ ᎨᎾᏂ ᏏᏓᏁᎸᎯ ᏕᎨᏌᏗᏒ ᏚᏂᏰᎵᏏᏙᎴᎢ.
19 ᎠᏂᎨᎾᏂᏃ ᎠᏟᎶᏛ ᎤᏅᎫᏛᎢ, ᏌᏙᏂ ᎤᏓᎴᏅᏛ ᎨᏒᎩ ᎩᎳ ᏥᏮᎦᏙᎢ, ᎨᏌ ᎢᏯᏍᏗ; ᎾᏍᎩ ᏐᏓᎻ, ᎠᎴ ᎪᎹᎵ, ᎠᎴ ᎠᏗᎹ, ᎠᎴ ᏏᏉᏱᎻ ᏕᎦᏚᎲ ᏥᏮᎦᏙ ᎴᏌ ᏫᎦᎷᎩ.
20 ᎯᎠ ᎾᏍᎩ ᎭᎻ ᏧᏪᏥ, ᏏᏓᏁᎸᎯᏕᎨᏌᏗᏒ, ᎠᎴ ᎤᏠᏱ ᏗᏂᏬᏂᏍᎩ ᎨᏒᎢ, ᎠᎴ ᏧᎾᏤᎵ ᎦᏙᎯ ᏕᎨᏌᏗᏒ, ᎠᎴ ᎤᏂᏠᏱ ᎨᏒᎢ.
21 ᏎᎻᏃ ᎯᏆ ᏧᏪᏥ ᏂᎦᏛ ᎤᏂᎦᏴᎵᎨ ᏥᎩ, ᎾᏍᎩ ᏤᏈᏛ ᎢᎬᏱᏱ ᎡᎯ ᏗᎾᏓᏅᏟ, ᎾᏍᎩ ᎾᏍᏉ ᏧᏪᏥ ᎬᏩᏕᏁᎴᎢ.
22 [ᎯᎠᏃ ᎾᏍᎩ] ᏎᎻ ᏧᏪᏥ, ᎢᎳᎻ, ᎠᎴ ᎡᏌ, ᎠᎴ ᎠᏆᏣ, ᎠᎴ ᎳᏗ, ᎠᎴ ᎡᎳᎻ.
23 [ᎯᎠᏃ ᎾᏍᎩ] ᎡᎳᎻ ᏧᏪᏥ; ᎠᏏ, ᎠᎴ ᎭᎵ, ᎠᎴ ᎩᏛ, ᎠᎴ ᎹᏏ.
24 ᎠᏆᏣᏃ ᎤᏪᏥ ᏎᎳ ᎤᏕᏁᎢ; ᏎᎳᏃ ᎤᏪᏥ ᎯᏆ ᎤᏕᏁᎢ.
25 ᎯᏆᏃ ᏧᏪᏥ ᎠᏂᏔᎵ ᎤᎾᏕᏁᎢ; ᎠᏏᏴᏫ ᏇᎵᎩ ᏚᏙᎡᎢ; ᎾᎯᏳᏰᏃ ᎾᏍᎩ ᏤᎮᎢ ᎦᏙᎯ ᎤᏂᏯᏙᎴᎢ; ᏗᎾᏓᏅᏟᏃ ᎾᏍᎩ ᏦᎧᏔᏂ ᏚᏙᎡᎢ.
26 ᏦᎧᏔᏂᏃ ᎬᏩᏕᏁᎴ ᎡᎳᎼᏓ, ᎠᎴ ᏏᎴᏈ, ᎠᎴ ᎭᏌᎹᏈ, ᎠᎴ ᏥᎳ,
27 ᎠᎴ ᎭᏙᎳᎻ, ᎠᎴ ᏳᏌᎵ, ᎠᎴ ᏗᎩᎳ,
28 ᎠᎴ ᎣᏆᎵ, ᎠᏈᎹᎵ, ᎠᎴ ᏏᏆ,
29 ᎠᎴ ᎣᏆ, ᎠᎴ ᎭᏆᎳ, ᎠᎴ ᏦᏆ; ᎯᎠ ᎾᏍᎩ ᏂᎦᏛ ᏦᎧᏔᏂ ᏧᏪᏥ ᎨᏎᎢ.
30 ᎾᏍᎩᏃ ᏓᏂᏁᎴᎢ ᎻᏌ ᎤᏓᎴᏅᏛ ᏎᏆ ᏥᏮᎦᏙ ᎾᏍᎩ ᏗᎧᎸᎬ ᎢᏗᏢ ᏨᏦᏓᎸ.
31 ᎯᎠ ᎾᏍᎩ ᏎᎻ ᏧᏪᏥ, ᎾᏍᎩ ᏏᏓᏁᎸᎯ ᏕᎨᏌᏗᏒᎢ, ᎠᎴ ᎤᏠᏱ ᏗᏂᏬᏂᏍᎩ ᎨᏒᎢ, ᎠᎴ ᏧᎾᏤᎵᎦ ᎦᏙᎯ ᏕᎨᏌᏗᏒᎢ, ᎠᎴ ᎤᏂᏠᏱ ᎨᏒᎢ.
32 ᎯᎠ ᎾᏍᎩ ᏏᏓᏁᎸᎯ ᏕᎨᏌᏗᏒ ᏃᏯ ᏧᏪᏥ ᎾᏍᎩ ᏚᎾᏁᏢᏔᏅᏒᎢ, ᎤᏂᏠᏱ ᎨᏒᎢ; ᎠᎴ ᎾᏍᎩ ᎯᎠ ᎤᏂᏠᏱ ᎨᏒ ᎡᎶᎯ ᏚᎾᏁᎳᏗᏙᎴ ᎠᎹᏱᎭ ᎨᏒ ᏚᏅᏬᏒ.
* ᎠᏯᏙᎸᎢ 11
1 ᎠᎴ ᎡᎳᏂᎬ ᏌᏉᏉ ᎨᏎ ᎠᏂᏬᏂᏍᎬ, ᎠᎴ ᎤᏠᏱᏉ ᎨᏎ ᎠᏂᏁᎬᎢ.
2 ᎯᎠᏃ ᏄᎵᏍᏔᏁᎢ, ᎾᏍᎩ ᎠᎾᎢᏒ ᏗᎧᎸᎬ ᏅᏓᏳᎾᏂᎩᏛ, ᎤᏬᏓᎸ ᎤᏂᏩᏛᏔᏁᎢ ᎾᎿ ᎦᏙᎯ ᏌᎾ ᏚᏙᎥᎢ; ᎠᎴ ᎾᎿ ᏚᎾᏁᎳᏕᎢ.
3 ᎯᎠᏃ ᏂᏚᎾᏓᏪᏎᎴᎢ, Ꭷ, ᏗᏛᏓᏅᎯ ᏗᏙᏢᎾ, ᎠᎴ ᎣᏍᏛ ᏗᏗᏕᏴᏓ. ᏗᏛᏓᏅᎯᏃ ᏅᏯ ᏚᏂᏰᎸᏎᎢ, ᏩᏥᎳᎨᏃ ᏝᏬᏚ ᎤᏂᏰᎸᏎᎢ.
4 ᎯᎠᏃ ᏄᏂᏪᏎᎢ, Ꭷ, ᎢᏗᏚᎲᎦ, ᎠᎴ ᎢᏅ ᎢᎦᏘ ᎢᏓᏐᏯᎦ, ᎠᎴ ᎾᏍᎩ ᎤᏍᎪᎵ ᎦᎸᎳᏗ ᏫᎦᏃᏠᏨᎭ; ᎠᎴ ᏗᎦᏙᏍᏙᏗ ᎢᏙᏢᎾ, ᎡᎶᎯᏰᏃ ᏂᎬᎾᏛ ᏱᏓᏗᎦᎴᏲᎩ.
5 ᏱᎰᏩᏃ ᎤᏠᎠᏏᎴ ᎤᎦᏔᏂᎴ ᎦᏚᎲ ᎠᎴ ᎢᏅ ᎢᎦᏘ ᎤᎾᏐᏴᎢ, ᎾᏍᎩ ᏴᏫ ᏧᏁᏥ ᏧᎾᏐᏲᎴᎢ.
6 ᏱᎰᏩᏃ ᎯᎠ ᏄᏪᏎᎢ, ᎬᏂᏳᏉ, ᎯᎠ ᏴᏫ ᎤᏂᏠᏱᏉ, ᎠᎴ ᏂᎦᏗᏳ ᎤᏠᏱᏉ ᎠᏂᏬᏂᏍᎬᎢ; ᎠᎴ ᎯᎠ ᎾᏍᎩ ᎤᎾᎴᏅᎭ ᎾᎾᏛᏁᎭ; ᎠᎴ ᎥᏝ ᎿᏉ ᎪᎱᏍᏗ ᎬᏩᏂᏲᏍᏙᏓᏁᏗ ᏱᎨᏎᏍᏗ, ᎾᏍᎩ ᏧᎾᏓᏅᏖᎸ ᎢᏳᎾᏛᏁᏗᏱ.
7 Ꭷ, ᎢᏓᏠᎠᎯ, ᎠᎴ ᎾᎿ ᏧᏓᎴᏅᏛ ᏫᏂᎨᏛᏂᏏ ᎠᏂᏬᏂᏍᎬᎢ, ᎾᏍᎩ ᏧᎾᏙᎵᏤᏗᏱ ᏂᎨᏒᎾ ᏓᎾᎵᏃᎮᏍᎬᎢ.
8 ᎾᏍᎩᏃ ᏱᎰᏩ ᏚᏗᎦᎴᏰ ᎡᎶᎯ ᏂᎬᎾᏛ ᎾᎿ ᎤᎾᏓᎴᏁᎢ; ᎠᎴ ᎤᏂᏑᎵᎪᏤ ᎠᏂᏚᎲᏍᎬᎢ.
9 ᎾᏍᎩ ᎢᏳᏍᏗ ᏓᏓᎶᏂ ᏚᏙᎡᎢ; ᎤᏗᎦᎵᏍᏙᏗᏍᎨ ᏱᎰᏩ ᎾᎿ ᏧᏓᎴᏅᏛ ᏂᏚᏩᏁᎸ ᎡᎳᏂᎬ ᏓᏂᏬᏂᏍᎬᎢ; ᎠᎴ ᎾᎿ ᎤᎾᏓᎴᏅ ᏱᎰᏩ ᏚᏗᎦᎴᏴ ᎡᎶᎯ ᏂᎬᎾᏛᎢ.
10 ᎯᎠ ᎾᏍᎩ ᏎᎻ ᏧᏁᏢᏔᏅᏛ ᎨᏒᎢ; ᏎᎻ ᎠᏍᎪᎯᏧᏈ ᎢᏳᏕᏘᏴᏛ ᎨᏎᎢ, ᎿᏉ ᎠᏆᏣ ᎤᏕᏁᎴᎢ, ᏔᎵ ᏫᏄᏕᏘᏴᎲ ᎣᏂ ᎠᎹᏱᎭ ᏥᏄᎵᏍᏔᏁᎢ;
11 ᏎᎻᏃ ᎠᏆᏣ ᎤᏕᏁᎸ ᎠᏏ ᎣᏂ ᎯᏍᎩᏧᏈ ᏧᏕᏘᏴᏛ ᎤᎴᏂᏙᎴᎢ, ᎠᎴ ᏧᏪᏥ ᎠᏂᏍᎦᏯ ᎠᎴ ᎠᏂᎨᏴ ᎬᏩᏕᏁᎴᎢ.
12 ᎠᏆᏣᏃ ᏦᎠᏍᎪᎯ ᎯᏍᎩᎦᎵ ᏄᏕᏘᏴᎮ ᏅᎴᏂᏙᎴ ᎿᏉ ᏎᎳ ᎤᏕᏁᎴᎢ.
13 ᎠᏆᏣᏃ ᏎᎳ ᎤᏕᏁᎸ, ᎠᏏ ᎣᏂ ᏅᎩᏧᏈ ᏦᎢᏃ ᏧᏕᏘᏴᏛ ᎤᎴᏂᏙᎴᎢ, ᏧᏪᏥᏃ ᎠᏂᏍᎦᏯ ᎠᎴ ᎠᏂᎨᏴ ᎬᏩᏕᏁᎴᎢ.
14 ᏎᎳᏃ ᏦᎠᏍᎪᎯ ᏧᏕᏘᏴᏛ ᎤᎴᏂᏙᎴᎢ, ᎿᏉ ᎯᏆ ᎤᏕᏁᎴᎢ.
15 ᏎᎳᏃ ᎯᏆ ᎤᏕᏁᎸ ᎠᏏ ᎣᏂ ᏅᎩᏧᏈ ᏦᎢᏃ ᏧᏕᏘᏴᏛ ᎤᎴᏂᏙᎴᎢ, ᏧᏪᏥᏃ ᎠᏂᏍᎦᏯ ᎠᎴ ᎠᏂᎨᏴ ᎬᏩᏕᏁᎴᎢ.
16 ᎯᏆᏃ ᏦᎠᏍᎪᎯ ᏅᎩᎦᎵ ᏧᏕᏘᏴᏛ ᎤᎴᏂᏙᎴᎢ, ᎿᏉ ᏇᎵᎩ ᎤᏕᏁᎴᎢ.
17 ᎯᏆᏃ ᏇᎵᎩ ᎤᏕᏁᎸ, ᎠᏏ ᎣᏂ ᏅᎩᏧᏈ ᏦᎠᏍᎪᎯ ᏧᏕᏘᏴᏛ ᎤᎴᏂᏙᎴᎢ, ᏧᏪᏥᏃ ᎠᏂᏍᎦᏯ ᎠᎴ ᎠᏂᎨᏴ ᎬᏩᏕᏁᎴᎢ.
18 ᏇᎵᎩᏃ ᏦᎠᏍᎪᎯ ᏧᏕᏘᏴᏛ ᎤᎴᏂᏙᎴᎢ, ᎿᏉ ᎵᏳ ᎤᏕᏁᎴᎢ;
19 ᏇᎵᎩᏃ ᎵᏳ ᎤᏕᏁᎸ, ᎠᏏ ᎣᏂ, ᏔᎵᏧᏈ ᏐᎣᏁᎳᏃ ᏧᏕᏘᏴᏛ ᎤᎴᏂᏙᎴᎢ, ᏧᏪᏥᏃ ᎠᏂᏍᎦᏯ ᎠᎴ ᎠᏂᎨᏴ ᎬᏩᏕᏁᎴᎢ.
20 ᎵᏳᏃ ᏦᎠᏍᎪᎯ ᏔᎵᎦᎵ ᏧᏕᏘᏴᏛ ᎤᎴᏂᏙᎴᎢ, ᎿᏉ ᏎᎳᎩ ᎤᏕᏁᎴᎢ.
21 ᎵᏳᏃ ᏎᎳᎩ ᎤᏕᏁᎸ, ᎠᏏ ᎣᏂ ᏔᎵᏧᏈ ᎦᎵᏉᎩᏃ ᏧᏕᏘᏴᏛ ᎤᎴᏂᏙᎴᎢ, ᏧᏪᏥᏃ ᎠᏂᏍᎦᏯ ᎠᎴ ᎠᏂᎨᏴ ᎬᏩᏕᏁᎴᎢ.
22 ᏎᎳᎩᏃ ᏦᎠᏍᎪᎯ ᏧᏕᏘᏴᏛ ᎤᎴᏂᏙᎴᎢ, ᎿᏉ ᏁᎰ ᎤᏕᏁᎴᎢ;
23 ᏎᎳᎩᏃ ᏁᎰ ᎤᏕᏁᎸ, ᎠᏏ ᎣᏂ ᏔᎵᏧᏈ ᏧᏕᏘᏴᏛ ᎤᎴᏂᏙᎴᎢ, ᏧᏪᏥᏃ ᎠᏂᏍᎦᏯ ᎠᎴ ᎠᏂᎨᏴ ᎬᏩᏕᏁᎴᎢ.
24 ᏁᎰᏃ ᏐᎣᏁᎳᏦᏁ ᏧᏕᏘᏴᏛ ᎤᎴᏂᏙᎴᎢ, ᎿᏉ ᏕᎳ ᎤᏕᏁᎴᎢ;
25 ᏁᎰᏃ ᏕᎳ ᎤᏕᏁᎸ, ᎠᏏ ᎣᏂ ᎠᏍᎪᎯᏧᏈ ᏐᎣᏁᎳᏚ ᏧᏕᏘᏴᏛ ᎤᎴᏂᏙᎴᎢ, ᏧᏪᏥᏃ ᎠᏂᏍᎦᏯ ᎠᎴ ᎠᏂᎨᏴ ᎬᏩᏕᏁᎴᎢ.
26 ᏕᎳᏃ ᎦᎵᏆᏍᎪᎯ ᏧᏕᏘᏴᏛ ᎤᎴᏂᏙᎴᎢ, ᎿᏉ ᎡᏆᎻ, ᏁᎰ, ᎮᎳᏂᏃ ᎬᏩᏕᏁᎴᎢ.
27 ᎯᎠᏃ ᎾᏍᎩ ᏕᎳ ᏧᏁᏢᏔᏅᏒᎢ; ᏕᎳ ᎡᏆᎻ, ᏁᎰ, ᎠᎴ ᎮᎳᏂ ᎬᏩᏕᏁᎴᎢ; ᎮᎳᏂᏃ ᎶᏗ ᎤᏕᏁᎴᎢ.
28 ᎮᎳᏂᏃ ᎤᏲᎱᏎ ᎠᎦᏔᎲ ᎤᏙᏓ ᏕᎳ ᎾᎿᏉ ᎤᏕᏅᎢ, ᎥᎵ ᏚᏙᎥ ᎠᏂᎨᎳᏗ ᎤᎾᏤᎵᎪᎯ.
29 ᎡᏆᎻᏃ ᎠᎴ ᏁᎰ ᏚᎾᏕᏒᏁᎢ; ᎡᏆᎻ ᎤᏓᎵᎢ ᏎᎳᏱ ᏚᏙᎡᎢ; ᏁᎰᏃ ᎤᏓᎵᎢ ᎻᎵᎧ ᏚᏙᎡᎢ, ᎮᎳᏂ ᎤᏪᏥ ᎨᏎᎢ, ᎾᏍᎩ ᎮᎳᏂ, ᎻᎵᎧ ᎤᏙᏓ ᎠᎴ ᎢᏍᎧ ᎤᏙᏓ.
30 ᎠᏎᏃ ᏎᎳᏱ ᏂᏓᎷᎸᎥᏍᎬᎾ ᎨᏎᎢ; ᎥᏝ ᎤᏪᏥ ᏰᎮᎢ.
31 ᏕᎳᏃ ᏚᏘᏅᏎ ᎤᏪᏥ ᎡᏆᎻ, ᎠᎴ ᎶᏗ ᎾᏍᎩ ᎮᎳᏂ ᎤᏪᏥ, ᎾᏍᎩᏉ ᎤᏪᏥ ᎤᏪᏥ, ᎠᎴ ᏎᎳᏱ ᎤᏦᎯᏉ, ᎤᏪᏥᏉ ᎡᏆᎻ ᎤᏓᎵᎢ, ᎾᏍᎩᏃ ᎤᎾᏂᎩᏎ ᎥᎵ ᏚᏙᎥ ᎨᎳᏗ ᎤᎾᏤᎵᎪᎯ, ᎨᎾᏂ ᎦᏙᎯ ᏭᏂᎶᎯᏍᏗᏱ, ᎮᎳᏂᏃ ᏭᏂᎷᏤᎢ, ᎠᎴ ᎾᎿ ᎤᎾᏕᏁᎢ.
32 ᏚᎳᏃ ᏔᎵᏧᏈ ᎯᏍᎩᏃ ᏧᏕᏘᏴᏛ ᎤᎴᏂᏙᎴᎢ; ᏕᎳᏃ ᎮᎳᏂᏱ ᎤᏲᎱᏎᎢ.
* ᎠᏯᏙᎸᎢ 12
1 ᏱᎰᏩᏰᏃ ᎯᎠ ᎢᏳᏪᏎᎸᎯ ᎨᏎ ᎡᏆᎻ, ᎯᏄᎪᎢ ᏣᏤᎵᎪᎯ ᎨᏒᎢ, ᎠᎴ ᏣᎪᏏ ᎨᏒ ᎩᏯᏓᏅᏏ, ᎠᎴ ᏣᏙᏓ ᎦᏁᎸ ᎭᏓᏅᎾ, ᎾᎿ ᏨᏓᎬᏯᏎᎮᎵ ᎦᏓ ᏗᎲ ᏫᎷᎩ;
2 ᏂᎯᏃ ᏣᏁᏢᏔᏅᎯ ᎡᏉᎯᏳ ᎤᎾᏓᏤᎵᏛ ᏴᏫ ᏅᏓᎦᏥᏴᏁᎵ, ᎠᎴ ᎣᏍᏛ ᏅᏓᎬᏯᏛᏁᎵ, ᎠᎴ ᏕᏣᏙᎥ ᎡᏉᎯᏳ ᏅᏓᎬᏴᏁᎵ; ᎠᎴ ᏂᎯ ᎣᏍᏛ ᎢᎩᏴᏁᎯ ᎨᏎᏍᏗ ᏴᏫ.
3 ᎠᎴ ᎣᏍᏛ ᏓᎦᏥᏁᎢᏍᏔᏂ ᎣᏍᏛ ᎨᏣᏁᎢᏍᏗᏍᎩ, ᎠᎴ ᎤᏲ ᏅᏓᏥᏪᏎᎵ ᎤᏲ ᎢᏣᏪᏎᎯ; ᏂᎯᏃ ᏅᏛᏂᏌᏂ ᏂᎦᏛ ᏴᏫ ᏓᏁᏩᏗᏒ ᎡᎳᏂᎬ ᎣᏍᏛ ᎢᏳᎾᎵᏍᏓᏁᏗ ᎨᏎᏍᏗ.
4 ᎡᏆᎻᏃ ᎤᏂᎩᏎ ᎾᏍᎩᏯ ᏱᎰᏩ ᎤᏁᏤᎸᎢ; ᎠᎴ ᎶᏗ ᎤᏁᏅᏎᎢ; ᎡᏆᎻᏃ ᎦᎵᏆᏍᎪᎯ ᎯᏍᎩᎦᎵ ᎢᏳᏕᏘᏴᏛ ᎨᏎ ᎾᎯᏳ ᎮᎳᏂ ᏧᏂᎩᏒ.
5 ᎡᏆᎻᏃ ᏎᎳᏱ ᎤᏓᎵᎢ ᎤᏘᏅᏎᎢ, ᎠᎴ ᎶᏗ ᎤᏅᏟ ᎤᏪᏥ, ᎠᎴ ᏂᎦᏛ ᎤᏂᏰᏐᏁ ᏧᎬᏩᎶᏗ ᎤᏂᏟᏌᏅᎢ, ᎠᎴ ᏂᎦᏛ ᏴᏫ ᏚᏂᏩᏛᎲ ᎮᎳᏂ; ᎠᎴ ᏅᎾᏂᎩᏎ ᎨᎾᏂ ᎦᏓ ᏗᎲ ᏩᏂᎦᏖᎢ; ᎠᎴ ᎨᎾᏂ ᎦᏓ ᏗᎲ ᏭᏂᎷᏤᎢ.
6 ᎡᏆᎻᏃ ᎤᎶᏎ ᎾᎿ ᎦᏓ ᎠᎲ ᏭᎷᏤ ᏏᎩᎻ, ᎠᏓᏯᏡᎬ ᎼᎴ ᏧᏙᎢᏛ. ᎠᏂᎨᎾᏂᏃ ᎾᎿ ᎦᏓ ᎠᎲ ᎾᎯᏳ ᎠᏁᎮᎢ.
7 ᏱᎰᏩᏃ ᎬᏂᎨᏒ ᏄᏛᏁᎴ ᎡᏆᎻ, ᎠᎴ ᎯᎠ ᏄᏪᏎᎢ, ᏂᎯ ᏣᏁᏢᏔᏅᏒ ᏓᎦᏥᏁᎵ ᎯᎠ ᎦᏙᎯ; ᎾᎿᏃ ᎠᏥᎸ ᎨᎳᏍᏗᏱ ᎤᏁᏍᎨᎴ ᏱᎰᏩ, ᎾᏍᎩ ᎬᏂᎨᏒ ᏥᏄᏛᏁᎴᎢ.
8 ᎠᎴ ᎾᎿ ᎤᏓᏅᏎᎢ ᎣᏓᎸ ᏇᏕᎵ ᏗᎧᎸᎬ ᎢᏗᏢ ᏭᎷᏤᎢ, ᎠᎴ ᎤᎵᏦᏔᏁᎢ, ᏇᏕᎵᏃ ᏭᏕᎵᎬ ᎢᏗᏢ ᎨᏎᎢ, ᎠᏱᏃ ᏗᎧᎸᎬ ᎢᏗᏢ; ᎾᎿᏃ ᎠᏥᎸ ᎨᎳᏍᏗᏱ ᎤᏁᏍᎨᎴ ᏱᎰᏩ, ᎠᎴ ᏱᎰᏩ ᎤᏓᏙᎵᏍᏓᏁᎴ ᏚᏙᎥ ᎤᏁᎢᏍᏔᏁᎢ.
9 ᎡᏆᎻᏃ ᎤᏂᎩᏎᎢ, ᏧᎦᎾᏮ ᎢᏗᏢ ᏚᏭᎪᏗᏗᏎᎢ.
10 ᎾᎿᏃ ᎦᏙᎯ ᏚᎪᏄᎶᏎᎢ; ᎡᏆᎻᏃ ᎢᏥᏈᏱ ᏭᎶᏎᎢ ᎤᏪᏙᎸᏎ ᎾᎿᏂ; ᎤᏣᏘᏰᏃ ᏓᎪᏄᎴ ᎾᎿ ᎦᏙᎯ.
11 ᎯᎠᏃ ᏄᎵᏍᏔᏁ ᎿᏉ ᎤᎷᏥᏗᏎ ᎢᏥᏈᏱ, ᎯᎠ ᎾᏍᎩ ᏄᏪᏎᎴ ᏎᎳᏱ ᎤᏓᎵᎢ, Ꭷ, ᎬᏂᏳᏉ ᏥᎦᏔᎭ ᏦᏚᎯᏳ ᎨᏒ ᎯᎨᏴ ᏤᏣᎧᏃᏗᏱ;
12 ᎾᏍᎩᏃ ᎯᎠ ᏅᏓᎦᎵᏍᏔᏂ, ᎿᏉ ᎢᏥᏈᏱ ᎠᏁᎯ ᎨᏣᎪᎲᎭ, ᎯᎠ ᏅᏛᏂᏪᏏ, ᎯᎠᎧᏂ ᎤᏓᎵᎢ; ᎠᏴᏃ ᎠᏎ ᏓᎬᎩᎵ, ᏂᎯᏍᎩᏂ ᎲᏅ ᏛᏂᏍᏆᏂᎪᏔᏂ.
13 Ꭷ, ᎯᎠᏉ ᏂᏪᏒᎭ; ᎥᎩᏙᏉ ᎭᏛᏅᎭ; ᎾᏍᎩᏃ ᎣᏍᏛ ᎢᎬᏆᎵᏍᏓᏁᏗ ᎨᏎᏍᏗ ᏂᎯ ᏂᎦᎵᏍᏙᏔᏅᎭ; ᎠᏆᎵᏅᏙᏃ ᎬᏁᏍᏗ ᏂᎯ ᎢᏨᏂᏌᏛ.
14 ᎯᎠᏃ ᏄᎵᏍᏔᏁᎢ, ᎾᏍᎩ ᎡᏆᎻ ᎿᏉ ᎢᏥᏈᏱ ᏭᎷᏨ, ᎢᏥᏈᏱ ᎠᏁᎯ ᎠᎨᏴ ᎤᏂᎪᎲᎩ ᎤᏣᏘ ᎤᏬᏚᎯᏳ ᎨᏒᎢ.
15 ᏄᏂᎬᏫᏳᏒᏃ ᎾᏍᏉ ᏇᎵᏲ ᏧᏤᎵᎦ ᎬᏩᎪᎮᎢ, ᎠᎴ ᎬᏩᎸᏉᏔᏁ ᏇᎵᏲ ᎠᎦᏔᎲᎢ; ᎠᎨᏴᏃ ᏇᎵᏲ ᎦᏁᎸ ᏩᎦᏘᏅᏍᏔᏁᎢ.
16 ᏇᎵᏲᏃ ᎣᏍᏛ ᎤᏍᏆᏂᎪᏕ ᎡᏆᎻ ᎾᏍᎩ ᎠᎨᏴ ᏅᏗᎦᎵᏍᏙᏗᏍᎨᎢ; ᎠᏫᏃ ᎠᎴ ᏩᎦ, ᎠᎴ ᏐᏈᎵ ᏗᏂᎵᎠᏅᎯᏛ ᎠᏂᏨᏯ, ᎠᎴ ᎠᏂᏍᎦᏯ ᏧᏅᏏᏓᏍᏗ, ᎠᎴ ᎠᏂᎨᏴ ᏧᏅᏏᏓᏍᏗ, ᎠᎴ ᏐᏈᎵ ᏗᏂᎵᎠᏅᎯᏛ ᎠᏂᎩᏴ, ᎠᎴ ᎨᎻᎵ, ᏕᎤᏪᎧᎮᎢ.
17 ᏱᎰᏩᏃ ᎤᏕᏯᏙᏔᏁ ᏇᎵᏲ ᎠᎴ ᎾᏍᎩ ᏧᏤᎵ ᏏᏓᏁᎸᎯ ᎨᏒᎢ, ᎤᏣᏘ ᎤᏕᏯᏙᏗ ᎤᏮᏔᏁᎢ, ᏅᏗᎦᎵᏍᏙᏗᏍᎨ ᏎᎳᏱ ᎡᏆᎻ ᎤᏓᎵᎢ.
18 ᏇᎵᏲᏃ ᏭᏯᏅᎮ ᎡᏆᎻ, ᎠᎴ ᎯᎠ ᏄᏪᏎᎢ, ᎦᏙ ᎦᏛᎦ ᎯᎠ ᏥᏂᏍᏋᎦ? ᎦᏙᏃ Ꮭ ᏱᏍᎩᏃᏁᎴ ᏣᏓᎵᎢ ᎨᏒᎢ?
19 ᎦᏙᏃ ᎥᎩᏙᏉ ᎥᏣᏛᏅᎩ? ᏱᏂᎬᏆᏓᏴᏎᏰᏃ; Ꭷ, ᎬᏂᏳᏉ Ꮎ ᏣᏓᎵᎢ ᏥᎯᏯᏅ, ᎠᎴ ᏥᎭᏂᎩ.
20 ᏇᎵᏲᏃ ᏚᏁᏤᎴ ᏧᏤᎵ ᎠᏂᏍᎦᏯ ᎾᏍᎩ ᏚᏁᎢᏍᏓᏁᎴᎢ; ᎠᎴ ᎾᏍᎩ ᎢᎬᏩᏂᎩᏍᏔᏁ ᎤᏩᏒ ᎠᎴ ᎾᏍᏉ ᎤᏓᎵᎢ, ᎠᎴ ᏂᎦᏛ ᏧᏤᎵᎦ.
* ᎠᏯᏙᎸᎢ 13
1 ᎡᏆᎻᏃ ᎤᏂᎩᏎ ᎢᏥᏈᏱ, ᎤᏩᏒ, ᎠᎴ ᎾᏍᎩ ᎤᏓᎵᎢ, ᎠᎴ ᏂᎦᏛ ᏚᏓᏘᎾᎥᎢ, ᎠᎴ ᎶᏗ ᎾᏍᏉ ᎤᏁᏅᏎᎢ, ᏧᎦᎾᏮ ᎢᏗᏢ [ᎠᏂᎨᎾᏂ ᎤᎾᏤᎵᎪᎯ] ᏭᏂᎶᏎᎢ.
2 ᎡᏆᎻᏃ ᎤᏣᏘ ᎤᏪᎿᎢᏳ ᎨᏎᎢ ᎦᎾᏝᎢ ᎨᏒ ᎠᎴ ᎠᏕᎸ ᎤᏁᎬ ᎠᎴ ᎠᏕᎸ ᏓᎶᏂᎨᎢ.
3 ᏕᎠᏂᎩᏎᎨᏃ ᏧᎦᎾᏮ ᏅᏓᏳᏪᏅᏛ ᏇᏕᎵ ᎢᏴᏛ, ᎾᎿ ᎢᎬᏱᏱ ᎤᎵᏦᏔᏅᎢ, ᏇᏕᎵ ᎠᎴ ᎠᏱ ᎾᎿ ᎠᏰᎵ ᎨᏒᎢ;
4 ᎾᎿ ᎤᏪᎧᏅ ᎠᏥᎸ-ᎨᎳᏍᏗᏱ, ᎾᏍᎩ ᏗᏓᎴᏂᏍᎬ ᎤᏬᏢᏅᎢ; ᎡᏆᎻᏃ ᎾᎿ ᏱᎰᏩ ᏚᏙᎥ ᎤᏁᎢᏍᏔᏁ ᎤᏓᏙᎵᏍᏓᏁᎴᎢ.
5 ᎶᏗᏃ ᎾᏍᏉ, ᎡᏆᎻ ᏧᏁᏅᏎᎢ, ᎠᏫ, ᎠᎴ ᎦᎾᏝᎢ ᏓᏘᏁᎮᎢ, ᎠᎴ ᏗᎦᎵᏦᏙᏗ ᏕᎦᏁᎮᎢ.
6 ᎦᏙᎯᏃ ᎥᏝ ᏰᎵ ᏱᏂᎨᏎ ᎾᎿ ᎢᏧᎳᎭ ᎤᎾᏕᏗᏱ; ᎤᏣᏘᏰᏃ ᏧᎬᏩᎶᏗ ᎤᏂᏍᏆᏂᎪᏕᎢ, ᎾᏍᎩ ᎢᏳᏍᏗ ᎥᏝ ᏰᎵ ᎢᏧᎳᎭ ᎬᏩᎾᏕᏗ ᏱᎨᏎᎢ.
7 ᎠᎴ ᏓᎾᏘᏲᎯᎮ ᎡᏆᎻ ᎦᎾᏝᎢ ᏗᎬᏩᎦᏘᏕᎯ, ᎠᎴ ᎶᏗ ᎦᎾᏝᎢ ᏗᎬᏩᎦᏘᏕᎯ; ᎠᏂᎨᎾᏂᏃ ᎠᎴ ᎠᏂᏇᎵᏏ ᎾᎿ ᎾᎯᏳ ᎾᏁᎮᎢ.
8 ᎡᏆᎻᏃ ᎯᎠ ᏄᏪᏎᎴ ᎶᏗ, ᏞᏍᏗᏉ ᎩᎾᏘᏲᎸᎩ ᎠᏴ, ᎠᎴ ᎦᎾᏝᎢ ᏗᎨᎩᏂᎦᏘᏕᎯ ᏞᏍᏗ ᎤᎾᏘᏲᎸᎩ; ᏗᎾᏓᏅᏟᏉᏰᏃ.
9 ᏝᏍᎪ ᏂᎬ ᎦᏙᎯ ᏱᏣᏜᏅᏓᏕᎭ ᏂᎯ? Ꭷ, ᎭᏓᏓᎴᏓᏉᏃ ᎠᏂ ᎨᎥᎢ. ᎢᏳᏃ ᎠᎦᏍᎦᏂ ᎢᏗᏢ ᏱᏂᏣᏛᏁᏔᏅ, ᎠᏴ ᎠᎦᏘᏏ ᎢᏗᏢ ᏱᏫᏂᎦᏛᏁᏓ; ᎢᏳ ᎠᎴ ᎠᎦᏘᏏ ᎢᏗᏢ ᏱᏫᏣᎶᏒ, ᎠᎦᏍᎦᏂ ᎢᏗᏢ ᏱᏫᏥᎶᎢ ᎠᏴ.
10 ᎶᏗᏃ ᏫᏚᎧᎿᏁᎢ, ᎠᎴ ᎤᎪᎮ ᏂᎦᏛ ᎤᏬᏓᎸ ᏦᏓᏂ, ᎾᏍᎩ ᏂᎬᎾᏛ ᏦᏏᏳ ᏕᎤᏪᏰᎢ, ᎾᏍᎩ ᎠᏏ ᏱᎰᏩ ᏂᏓᏲᏍᏗᏍᎬᎾ ᏥᎨᏎ ᏐᏓᎻ ᎠᎴ ᎪᎹᎵ, ᎾᏍᎩᏯ ᏱᎰᏩ ᎤᏫᏒᏅᎢ, ᎠᎴ ᎢᏥᏈᏱ ᎾᏍᎩᏯᎢ Ꭰ ᏐᏩ ᏥᏮᎦᏙᎢ.
11 ᎶᏗᏃ ᎤᏑᏰᏎ ᏂᎦᏛ ᎦᏙᎯ ᏦᏓᏂ ᎾᎥᎢ; ᎠᎴ ᎶᏗ ᏗᎧᎸᎬ ᎢᏗᏢ ᏭᏂᎩᏍᏔᏁᎢ; ᎠᎴ ᏚᎾᎦᎴᏅᎮᎢ.
12 ᎡᏆᎻ ᎨᎾᏂ ᎡᎮᎢ, ᎶᏗᏃ ᎤᏬᏓᎸ ᏕᎦᏚᎲ ᎡᎮᎢ, ᎠᎴ ᏐᏓᎻ ᎢᏗᏢ ᏫᏚᎦᏖ ᏚᎵᏦᏛᎢ.
13 ᏐᏓᎻᏃ ᎠᏁᎯ ᎤᏂᏁᎫᎯᏳ ᎨᏎᎢ, ᎠᎴ ᎤᏣᏘ ᎠᏂᏍᎦᎾᎯᏳ ᎨᏎ ᏱᎰᏩ ᎠᎦᏔᎲᎢ.
14 ᏱᎰᏩᏃ ᎯᎠ ᏄᏪᏎᎴ ᎡᏆᎻ, ᎾᏍᎩ ᎦᏳᎳ ᎿᏉ ᎶᏗ ᏂᏚᎾᎦᎴᏅᎰᎢ, Ꭷ, ᏔᎧᏅᎦ ᎾᎿ ᎯᏙᎬ ᎭᎴᏅ, ᎯᎦᏖᎾᎦ ᏧᏴᏢ ᎢᏗᏢ ᎠᎴ ᏧᎦᎾᏮ ᎢᏗᏢ, ᎠᎴ ᏗᎧᎸᎬ ᎢᏗᏢ, ᎠᎴ ᏭᏕᎵᎬ ᎢᏗᏢ;
15 ᏂᎦᏛᏰᏃ ᎦᏙᎯ ᏥᎪᏩᏗᎭ, ᏂᎯ ᏓᎬᏁᎵ ᎠᎴ ᏂᎯ ᏣᏁᏢᏔᏅᎯ, ᏂᎪᎯᎸ ᎤᎾᏤᎵ ᎢᏳᎵᏍᏙᏗᏱ.
16 ᎠᎴ ᏂᎯ ᏣᏁᏢᏔᏅᎯ ᎨᏒ ᎪᏍᏚ ᏥᏄᏧᏈᏍᏗ ᎦᏙᎯ ᎾᏍᎩᏯ ᏅᏓᎦᏥᏴᏁᎵ; ᎾᏍᎩᏃ ᏴᏫ ᎢᏳᏃ ᎬᏩᏎᎰᎲᏍᏗ ᎨᏎᏍᏗ ᎪᏍᏚ ᎦᏙᎯ ᎦᎳᎨᏴᎢ, ᎿᏉ ᎾᏍᏉ ᏰᎵ ᏗᎬᏎᎰᎲᏍᏗ ᎨᏎᏍᏗ ᏣᏁᏢᏔᏅᏛ ᎨᏒᎢ.
17 ᏔᎴᎲᎦ, ᎮᏓ ᏂᎦᏅᎯᏒ ᎠᎴ ᎾᏯᏛᎥ ᎯᎠ ᎦᏙᎯ; ᏂᎯᏰᏃ ᏓᎬᏁᎵ.
18 ᎡᏆᎻᏃ ᎤᎲᏎ ᎤᎵᏦᏛᎢ ᎠᎴ ᎠᏓᏯ-ᏕᏈᎬᎢ ᎹᎻᎵ ᏧᏤᎵᎦ ᏭᏕᏂᎴᎢ, ᎾᏍᎩ ᎯᏆᏂ ᏥᏚᏙᎥ, ᎠᎴ ᎾᎿ ᎠᏥᎸ ᎨᎳᏍᏗᏱ ᎤᏁᏍᎨᎮᎴ ᏱᎰᏩ.
* ᎠᏯᏙᎸᎢ 14
1 ᎯᎠᏃ ᏄᎵᏍᏔᏁ ᎾᎯᏳ ᏣᏁᎮ ᎠᎻᎴᏇᎵ ᎤᎬᏫᏳᎯ ᏌᎾ ᏚᏙᎥᎢ, ᎡᎵᏲᎩ ᎤᎬᏫᏳᎯ ᎡᎳᏌ ᏚᏙᎥᎢ, ᎩᏓᎴᎣᎹ ᎤᎬᏫᏳᎯ ᎢᎳᎻ ᏚᏙᎥᎢ, ᎠᎴ ᏔᏓᎵ ᎤᎬᏫᏳᎯ ᏧᎾᏓᎴᏅᏛ ᏴᏫ ᎤᎾᏤᎵᎦ;
2 ᎾᏍᎩ ᎯᎠ ᏓᎿᏩ ᏄᏅᏁᎴ ᏈᎳ ᎤᎬᏫᏳᎯ ᏐᏓᎻ, ᎠᎴ ᏆᏌ ᎤᎬᏫᏳᎯ ᎪᎹᎵ, ᎠᎴ ᏏᎾᏈ ᎤᎬᏫᏳᎯ ᎠᏓᎹ, ᎠᎴ ᏎᎻᏆ ᎤᎬᏫᏳᎯ ᏤᏉᎻ, ᎠᎴ ᎤᎬᏫᏳᎯ ᏈᎳ ᏚᏙᎥ ᎾᏍᎩ ᏐᏩ ᏥᎩ.
3 ᎾᏍᎩ ᎯᎠ ᏂᎦᏛ ᎤᎾᎵᎪᏁ ᏏᏗᎻᏱ ᎤᎨᏓᎵᏴᎢ, ᎾᏍᎩ ‾ᎠᎹ ᎥᏓᎸ ᏥᎩ.
4 ᏔᎳᏚ ᏧᏕᏘᏴᏛ ᎩᏓᎴᎣᎹ ᏚᎾᏁᎶᏕᎢ, ᏦᎢᎦᏚᏏᏁᏃ ᎤᏕᏘᏴᏌᏗᏒ ᏚᏂᎦᏘᎸᏎᎢ.
5 ᏂᎦᏚᏏᏁᏃ ᎤᏕᏘᏴᏌᏗᏒ, ᎤᏂᎷᏤ ᎩᏓᎴᎣᎹ ᎠᎴ ᎾᏍᎩ ᎤᏂᎬᏫᏳᎯ ᏧᎾᎵᎪᏎᎢ, ᎠᎴ ᏚᏂᏎᎪᎩᏎ ᎠᏂᎵᏇ ᎾᎿ ᎠᏍᏘᎶᏗ-ᎧᎾᎻ ᏚᏙᎥᎢ, ᎠᎴ ᎠᏂᏑᏏ ᎾᎿ ᎭᎻ ᏚᏙᎥᎢ, ᎠᎴ ᎠᏂᎢᎻ ᎾᎿ ᏌᏈ-ᎩᎵᏯᏕᎻ ᎦᏙᎥᎢ,
6 ᎠᎴ ᎠᏂᎰᎳ ᎾᎿ ᎣᏓᎸ ᎤᎾᏤᎵ ᏏᎠ ᎦᏙᎥᎢ ᏫᎬᏍᏗ ᎡᎵ-ᏆᎳ, ᎾᏍᎩ ᎢᎾᎨ ᎾᎥ ᏥᎩ.
7 ᎢᎤᎾᏨᏎᏃ ᎠᎴ ᏗᏧᎪᏙᏗᏱ-ᎦᏄᎪᎬᎢ ᏗᎤᏂᎷᏤᎢ, ᎾᏍᎩ ᎨᏗᏏ ᏥᏚᏙᎥ, ᎠᎴ ᏚᏂᏎᎪᎩᏎ ᏂᎬᎾᏛ ᎠᏂᎠᎹᎴᎩ ᎤᎾᏤᎵᎪᎯ, ᎠᎴ ᎾᏍᏉ ᎠᏂᎡᎼᎵ ᎾᏍᎩ ᎭᏏᏐᎥᏓᎹ ᏣᏁᎮᎢ.
8 ᎿᏉᏃ ᎤᏁᏅᏎ ᏐᏓᎻᏱ ᎤᎬᏫᏳᎯ, ᎠᎴ ᎪᎹᎵᏱ ᎤᎬᏫᏳᎯ, ᎠᎴ ᎠᏓᎹᏱ ᎤᎬᏫᏳᎯ, ᎠᎴ ᏤᏉᎻᏱ ᎤᎬᏫᏳᎯ, ᎠᎴ ᎤᎬᏫᏳᎯ ᏈᎳ ᏚᏙᎥᎢ, ᎾᏍᎩ ᏐᏩ ᏥᏚᏙᎥ; ᎾᎿᏃ ᏏᏗᎻ ᎤᎨᏓᎵᏴᎢ ᏚᎾᏟᏴᎮᎢ,
9 ᎾᏍᎩ ᎩᏓᎴᎣᎹ ᎤᎬᏫᏳᎯ ᎢᎳᎻ ᏚᎾᏟᏴᎮᎢ, ᎠᎴ ᏔᏓᎵ ᎤᎬᏫᏳᎯ ᏧᎾᏓᎴᏅᏛ ᏴᏫ ᎤᎾᏤᎵᎦ, ᎠᎴ ᎠᎻᎴᏇᎵ ᎤᎬᏫᏳᎯ ᏌᎾ ᏚᏙᎥᎢ, ᎠᎴ ᎡᎵᏲᎩ ᎤᎬᏫᏳᎯ ᎡᎳᏌ ᏚᏙᎥᎢ; ᏅᎩ ᎢᏯᏂᏛ ᎤᏂᎬᏫᏳᎯ ᎠᏂᏗᏢᏃ ᎯᏍᎩ.
10 ᎤᎨᏓᎵᏰᏃ ᏏᏗᎻ ᎤᎧᎵᏨᎯ ᎨᏎ ᏓᏔᎴᏒ ᏩᏥᎳᎨ ᎤᏂᎴᏍᏗᏱ; ᎤᏂᎬᏫᏳᎯᏃ ᏐᏓᎻ ᎠᎴ ᎪᎹᎵ ᎠᏁᎯ ᎤᎾᎵᏎᎢ, ᎠᎴ ᎾᎿ ᏚᏂᎸᏤᎢ; ᎤᎾᎵᏃᎯᏴᎯᏃ ᏦᏓᎸ ᏭᎾᎵᏍᏔᏁᎢ.
11 ᎠᎴ ᏂᎦᏛ ᏧᎬᏩᎶᏗ ᏚᏂᏬᏅᎰᏁ ᏐᏓᎻᏱ ᎠᎴ ᎪᎹᎵᏱ, ᎠᎴ ᏂᎦᏛ ᎤᎾᎵᏍᏓᏴᏗ, ᎢᎤᏁᏅᏎᏃ.
12 ᎠᎴ ᎶᏗ ᎤᏂᏂᏴᎮᎢ, ᎾᏍᎩ ᎡᏆᎻ ᏗᎾᏓᏅᏟ ᎤᏪᏥ, ᎾᏍᎩ ᏐᏓᎻᏱ ᏤᎮᎢ, ᎠᎴ ᏧᎬᏩᎶᏗ ᎤᎲ ᎤᏂᎩᏎᎢ, ᎤᎾᏂᎩᏎᏃ.
13 ᎠᏏᏴᏫᏃ ᎤᏓᏗᏫᏎᎸᎯ ᎤᎷᏤᎢ ᎠᎴ ᎤᏃᏁᎴ ᎡᏆᎻ ᎠᏈᎷ; ᎾᏍᎩᏰᏃ ᎠᏓᏯ-ᏕᏡᎬ ᎡᎥᎢ ᎹᎻᎵ ᎾᏍᎩ ᎡᎼᎵ ᏧᏤᎵᎦ, ᎾᏍᎩ ᎡᏍᎪᎵ ᎠᎴ ᎡᎾ ᎠᎾᎵᏅᏟ ᏥᎨᏎᎢ; ᎾᏍᎩᏃ ᎯᎠ ᎤᎾᎵᎪᏎ ᎡᏆᎻ.
14 ᎡᏆᎻᏃ ᎤᏛᎦᏅ ᎤᏫᏅ ᎠᏥᏴᎩᏅᎢ, ᎤᎾᎵᏍᎦᏍᏙᏗ ᏚᏁᎴ [ᏧᏅᏏᏓᏍᏗ] ᏧᏪᏲᏅᎯ, ᎦᏁᎸᏉ ᏧᎾᏛᏒᎯ, ᏦᎢᏧᏈ ᏁᎳᏚᏃ ᎢᏯᏂᏛ, ᎠᎴ ᏚᎨᎲᏎ ᏕᏂᏱ ᎢᏴᏛ.
15 ᏔᎵᏃ ᏄᎾᏓᏕ ᎤᏩᏒ ᎠᎴ ᏧᏅᏏᏓᏍᏗ ᏒᏃᏱ ᎨᏒᎢ, ᎠᎴ ᏚᏂᏎᎪᎩᏎᎢ, ᎠᎴ ᏚᏂᎨᎥᏎ ᎰᏆ ᎢᏴᏛ, ᎾᏍᎩ ᏕᎹᏍᎦ ᎠᎦᏍᎦᏂ ᎢᏗᏢ ᏥᏫᏚᏳᎪᏗ.
16 ᎠᎴ ᎢᎤᏲᎸᏁ ᏂᎦᏛ ᏧᎬᏩᎶᏗ, ᎠᎴ ᎾᏍᏉ ᎶᏗ ᎤᏫᏅ ᎢᎤᏘᏃᎴᎢ, ᎠᎴ ᎾᏍᎩ ᎤᏤᎵ ᏧᎬᏩᎶᏗ, ᎠᎴ ᎾᏍᏉ ᎠᏂᎨᏴ, ᎠᎴ ᏴᏫ ᏚᏘᏃᎴᎢ.
17 ᎤᎬᏫᏳᎯᏃ ᏐᏓᎻᏱ ᏚᏠᏒᏎ, ᏅᏛᎤᏨᏛ ᎾᏍᎩ ᏫᏚᎰᏅᎯ ᎩᏓᎴᎣᎹ ᏓᏘᏁᎲᎢ, ᎠᎴ ᎾᏍᎩ ᎤᏂᎬᏫᏳᎯ ᎤᏁᏙᎸᎯ, ᎾᎿ ᏌᏇ ᎤᎨᏓᎵᏴᎢ, ᎾᏍᎩ ᎤᎬᏫᏳᎯ ᎤᏤᎵ ᎤᎨᏓᎵᏴ ᏥᎩ.
18 ᎺᎵᎩᏌᏕᎩᏃ ᎤᎬᏫᏳᎯ ᏎᎳᎻᏱ ᎤᏲᎴ ᏭᏚ ᎠᎴ ᎩᎦᎨ ᎠᏗᏔᏍᏗ; [ᎺᎵᎩᏌᏕᎩᏃ] ᎠᏥᎸᎨᎶᎯ ᎨᏎᎢ, ᎤᏁᎳᏅᎯ ᏩᏍᏛ ᎦᎸᎳᏗ ᎡᎯ ᎤᏤᎵᎦ.
19 ᎠᎴ ᎣᏍᏛ ᎤᏁᏤᎴᎢ, ᎯᎠ ᏄᏪᏎᎢ, ᏩᏍᏛ ᎦᎸᎳᏗ ᎡᎯ ᎤᏁᎳᏅᎯ, ᎣᏍᏛ ᎢᏳᏛᏁᏗ ᎨᏎᏍᏗ ᎡᏆᎻ, ᎾᏍᎩ ᏧᏤᎵᎦ ᏥᎩ ᎦᎸᎶᎢ ᎠᎴ ᎡᎶᎯ.
20 ᎠᎴ ᎦᎸᏉᏗᏳ ᎨᏎᏍᏗ ᎤᏁᎳᏅᎯ ᏩᏍᏛ ᎦᎸᎳᏗ ᎡᎯ ᎾᏍᎩ ᏥᏣᎵᏍᎪᎸᏓᏏ ᏘᏎᎪᎩᏍᏗᏱ ᎨᏣᏍᎦᎩ. ᎤᏁᎸᏁᏃ ᏂᎦᏛ ᏧᎬᏩᎶᏗ [ᎤᏓᏬᏅᏛ ᎠᏰᎲᎢ] ᎠᏍᎪᎯᏁ ᎪᏣᎴᏛ.
21 ᎤᎬᏫᏳᎯᏃ ᏐᏓᎻᏱ ᎯᎠ ᏄᏪᏎᎴ ᎡᏆᎻ, ᏴᏫᏉ ᎠᏴ ᏗᏍᎩᏲᎯᏏ, ᏂᎯᏃ ᏧᎬᏩᎶᏗ ᎯᎩᏐᎾ.
22 ᎡᏆᎻᏃ ᎯᎠ ᏄᏪᏎᎴ ᎤᎬᏫᏳᎯ ᏐᏓᎻᏱ, ᏱᎰᏩ ᎤᏁᎳᏅᎯ ᏩᏍᏛ ᎦᎸᎳᏗ ᎡᎯ, ᎾᏍᎩ ᎤᏤᎵᎦ ᏥᎩ ᎦᎸᎶᎢ ᎠᎴ ᎡᎶᎯ, ᏥᏯᏎᎵᏓᏁᎸ,
23 ᎾᏍᎩ ᎠᎩᎩᏍᏗᏱ ᏂᎨᏒᎾ ᎠᏍᏘᏉ, ᎠᎴ ᎠᎳᏑᎶ ᎪᎸᏌᏛᏗ, ᎠᎴ ᎪᎱᏍᏗ ᏣᏤᎵ ᎨᏒ ᎠᎩᎩᏍᏗᏱ ᏂᎨᏒᎾ, ᎯᎠᏰᏃ ᏱᏅᎯᏫ, ᎡᏆᎻ ᏥᏰᏅᎢᏍᏔᏅ;
24 ᎯᎠᏍᎩᏂᏃᏅ ᎤᏩᏒ ᎾᏍᎩ ᎠᏂᏫᏅ ᎤᎾᎵᏍᏓᏴᏔᏅᎯ, ᎠᎴ ᎾᏍᎩ ᎾᏍᏉ ᎠᏂᏍᎦᏯ ᎣᎨᏅᏛ, ᎾᏍᎩ ᎡᎾ, ᎡᏍᎪᎵ, ᎠᎴ ᎹᎻᎵ; ᎾᏍᎩ ᏩᏂᎩ ᎤᏂᎩᏍᏗ ᎨᏒ ᎢᎦᎢ.
* ᎠᏯᏙᎸᎢ 15
1 ᎯᎠᏃ ᎾᏍᎩ ᏄᎵᏍᏔᏂᏙᎸ ᏱᎰᏩ ᎤᏁᏨᎯ ᎤᎷᏤᎴ ᎡᏆᎻ ᎤᏁᎳᏫᏎᎲᎢ, ᎯᎠ ᏂᎦᏪᏍᎨᎢ, ᏞᏍᏗ ᏱᎾᏰᏍᎨᏍᏗ ᎡᏆᎻ; ᎠᏴᏰᏃ ᏣᎬᏑᎶᏙᏗ ᎠᎴ ᎤᏣᏔᏅᎯ ᎡᏣᎫᏴᏓᏁᏗ ᏥᎩ.
2 ᎡᏆᎻᏃ ᎯᎠ ᏄᏪᏎᎢ, ᏣᎬᏫᏳᎯ ᏣᏁᎳᏅᎯ, ᎦᏙ ᏓᏍᎩᏁᎵ, ᎬᏂᏳᏰᏃ ᎠᏇᏥ ᎥᏝ ᏰᎭ, ᎠᎴ ᎯᎠ ᎢᎵᎡᏌ ᏕᎹᏍᎦ ᎡᎯ ᎤᏤᎵ ᎢᏳᎵᏍᏙᏗ ᎢᎩ ᏥᏁᎸᎢ.
3 ᎡᏆᎻᏃ ᎯᎠ ᏄᏪᏎᎢ, ᎬᏂᏳᏉ ᎠᏴ ᎨᏒ ᎥᏝ ᎠᏇᏥ ᏱᏍᎩᎧᏁᎸ; ᎠᎴ ᎬᏂᏳᏉ ᏥᏁᎸ ᎤᏕᏅᎯ ᏓᏳᏘᏯᏍᏓᏁᎵ ᎠᎩᎾᎥᎢ.
4 ᎠᎴ ᎬᏂᏳᏉ, ᏱᎰᏩ ᎤᏁᏨᎯ ᎤᎷᏤᎴ ᎡᏆᎻ, ᎯᎠ ᏂᎦᏪᏍᎨᎢ, ᎥᏝᏍᎩᏂ ᎯᎠ ᎾᏍᎩ ᎤᏘᏯᏍᏓᏁᏗ ᏱᎨᏎᏍᏗ ᏣᎾᎥᎢ; ᏨᎡᏍᎩᏂ ᎯᏰᎸ ᏅᏓᏳᏓᎴᏅᎯ ᎤᏘᏯᏍᏓᏁᏗ ᎨᏎᏍᏗ ᏣᎾᎥᎢ.
5 ᏙᏱᏃ ᏭᏘᏅᏍᏔᏁᎢ, ᎠᎴ ᎯᎠ ᏄᏪᏎᎢ, ᎦᎸᎳᏗ ᎢᏗᏢ ᏫᏔᎧᏅᎦ, ᎠᎴ ᏔᏎᎦ ᏃᏈᏏ, ᎢᏳᏃ ᏰᎵ ᏗᎨᏣᏎᎰᎲᏍᏗ ᎨᏎᏍᏗ; ᎯᎠᏃ ᏄᏪᏎᎴᎢ, ᎾᏍᎩᏯᏍᎩᏂ ᏄᏂᏧᏈᏍᏕᏍᏗ ᏣᏁᏢᏔᏅᎯ.
6 ᎡᏆᎻᏃ ᎤᏬᎯᏳᏁ ᏱᎰᏩ; ᎾᏍᎩᏃ ᏚᏳᎪᏛ ᏥᏄᏛᏁᎶ ᎤᏰᎸᎾᏁᎴᎢ.
7 ᎯᎠᏃ ᏄᏪᏎᎴᎢ, ᎠᏴ ᏱᎰᏩ ᎥᎵ ᎠᏂᎨᎳᏗ ᎤᎾᏤᎵᎪᎯ ᏅᏓᎬᏄᎪᏫᏒᎯ, ᎯᎠ ᎾᏍᎩ ᎦᏙᎯ ᎬᏁᏗᏱ ᏣᏤᎵᎦ ᎢᏳᎵᏍᏙᏗᏱ.
8 ᎯᎠᏃ ᏄᏪᏎᎢ, ᏣᎬᏫᏳᎯ ᎠᏆᏤᎵ ᏱᎰᏩ, ᎦᏙ ᏓᎦᏙᎴᎣᎯᏍᏔᏂ ᎯᎠ ᎾᏍᎩ ᎠᏆᏤᎵᎦ ᎢᏳᎵᏍᏙᏗᏱ?
9 ᎯᎠᏃ ᏄᏪᏎᎴᎢ; ᏫᏗᏍᎩᏯᏅᏏ ᏩᎦ ᎠᎩᏏ ᏦᎢ ᎢᏳᏕᏘᏴᏛ, ᎠᎴ ᎠᏫ ᎠᎭᏄᎸᎯ ᎠᎩᏏ ᏦᎢ ᎢᏳᏕᏘᏴᏛ, ᎠᎴ ᎤᏃᏕᏅ ᎠᏨᏯ ᏦᎢ ᎢᏳᏕᏘᏴᏛ, ᎠᎴ ᎫᎴ ᏗᏍᎪᏂᎯ, ᏬᏱᏃ ᎠᏛ.
10 ᎯᎠᏃ ᎾᏍᎩ ᏂᎦᏛ ᏚᏘᏃᎮᎴᎢ, ᎠᎴ ᎠᏰᎵ ᏔᎵ ᏂᏚᏪᏕᎢ ᎠᎴ ᏧᎵᎬᎭᎷᏴᎯ ᏧᏦᏟᎭ ᏂᏚᏩᏁᎴᎢ; ᏥᏍᏆᏍᎩᏂ ᎥᏝ ᏱᏚᎬᎭᎷᏰᎢ.
11 ᎠᏂᏃᎯᎵᏙᎯᏃ ᎡᎳᏗ ᏄᎾᏛᏁᎸ ᎾᎿ ᎤᎾᎩᎸᏂᎸ, ᎡᏆᎻ ᏚᎨᎯᏙᎴᎢ.
12 ᎿᏉᏃ ᏅᏙ ᏭᏕᎵᎨᎢ ᎤᏣᏘ ᎠᏍᏓᏯ ᎤᎸᏁ ᎡᏆᎻ; ᎠᎴ ᎬᏂᏳᏉ ᎤᏣᏘ ᎤᏍᎦᏎᏗ ᎤᎵᏏᎩ ᎤᏭᏢᏂᎴᎢ.
13 ᎯᎠᏃ ᏄᏪᏎᎴ ᎡᏆᎻ, ᎤᏙᎯᏳᎯᏯ ᎯᎦᏔᎮᏍᏗ, ᎾᏍᎩ ᏂᎯ ᏣᏁᏢᏔᏅᎯ ᎠᏁᏙᎯ ᎨᏎᏍᏗ ᎾᎿ ᎦᏙᎯ ᎤᎾᏤᎵ ᏂᎨᏒᎾ, ᎠᎴ ᎾᎿ [ᎠᏁᎯ] ᏙᏓᎬᏩᏂᎾᏢᏂ; ᎠᎴ ᏅᎩᏧᏈ ᏧᏕᏘᏴᏛ ᏙᏓᎬᏩᏂᎩᎸᏂ.
14 ᎠᎴ ᎾᏍᏉ ᎾᏍᎩ ᏴᏫ ᏥᏙᏓᎬᏩᏂᎾᏢᏂ, ᏙᏓᎦᏥᏳᎪᏓᏁᎵ; ᎣᏂᏃ ᎢᏴᏛ ᏛᏂᏄᎪᏥ ᎤᏣᏘ ᏧᎬᏩᎶᏗ ᎠᏂᏰᎮᏍᏗ.
15 ᏂᎯᏃ ᏅᏩᏙᎯᏯᏛ ᏗᏣᎦᏴᎵᎨ ᏗᏁᎲ ᏮᏘᎶᏏ; ᎠᎴ ᏣᎦᏴᎳᏥᏌᏛ ᎨᏎᏍᏗ ᎠᎴ ᏅᏩᏙᎯᏯᏛ ᏣᏓᏅᏖᏍᏗ ᏓᏰᏣᏂᏌᏂ.
16 ᎠᏎᏃ ᏅᎩᏁ ᎤᎾᏓᏁᏟᏴᏛ ᎨᏎᏍᏗ ᏔᎵᏁ ᎠᏂ ᏛᎠᏂᎷᏥᎵ; ᎠᏂᎡᎼᎵᏰᏃ ᎠᏂᏍᎦᏅ ᎥᏝ ᎠᏏ ᎤᎧᎵᏨᎯ ᏱᎩ.
17 ᎯᎠᏃ ᏄᎵᏍᏔᏁ ᎿᏉ ᏅᏙ ᏭᏕᎵᏨ, ᎠᎴ ᎿᏉ ᎤᎵᏍᎨᎢ, ᎬᏂᏳᏉ ᏧᎦᏒᏍᏗ ᎥᏘ ᏗᎦᏚᏗᏱ, ᎠᎴ ᎠᏨᏍᏙᏗ ᎬᏨᏍᏗ ᎾᏍᎩ ᎤᎶᏎ ᎠᏰᎵ ᎾᎿ ᎠᎬᎭᎷᏴᎯ ᏓᎲᎢ.
18 ᎾᎯᏳᏉᏃ ᎢᎦ ᏱᎰᏩ ᎧᏃᎮᏛ ᏚᏠᎯᏍᏓᏁᎴ ᎡᏆᎻ, ᎯᎠ ᏂᎦᏪᏍᎨᎢ, ᏂᎯ ᏣᏁᏢᏔᏅᎯ ᎦᏥᎥᏏ ᎯᎠ ᎦᏙᎯ, ᎢᏥᏈᏱ ᎡᏉᏂ ᎨᏴ ᏅᏓᏳᏓᎴᏅᏛ ᎤᏔᏅ ᎡᏉᏂ ᏂᎨᏴ ᏩᏍᏗ, ᎾᏍᎩ ᏳᏇᏗ ᎡᏉᏂ ᏥᎩ.
19 ᎾᏍᎩ ᎠᏂᎨᏂ, ᎠᎴ ᎠᏂᎨᏂᏏ, ᎠᎴ ᎠᏂᎧᏗᎼᏂ,
20 ᎠᎴ ᎠᏂᎯᏗ, ᎠᎴ ᎠᏂᏇᎵᏏ, ᎠᎴ ᎠᏂᎵᏇᎻ,
21 ᎠᎴ ᎠᏂᎡᎼᎵ, ᎠᎴ ᎠᏂᎨᎾᏂ, ᎠᎴ ᎠᏂᎦᎦᏏ, ᎠᎴ ᎠᏂᏤᏊᏏ (ᎤᎾᏤᎵᎪᎯ.)
* ᎠᏯᏙᎸᎢ 16
1 ᏎᎳᏱᏃ ᎡᏆᎻ ᎤᏓᎵᎢ, ᎥᏝ ᏗᏂᏲᎵ ᏱᏚᎾᏄᎪᏫᏎᎮᎢ; ᎤᏪᎧᎮᏃ ᎠᏛ ᎤᏅᏏᏓᏍᏗ ᎢᏥᏈᏱ ᎤᏕᏅᎯ ᎮᎦ ᏧᏙᎢᏛ.
2 ᏎᎳᏱᏃ ᎯᎠ ᏄᏪᏎᎴ ᎡᏆᎻ, ᎬᏂᏳᏉ, ᏱᎰᏩ ᎠᎩᎾᎯᏍᏓᏁᎸ ᏗᏆᎷᎸᏗᏱ; Ꭷ ᎭᏓᏳᎦ ᎠᏛ ᏥᏅᏏᏓᏍᏗ; ᎾᏍᎩᏃ ᏗᏂᏲᎵ ᏗᎬᎩᎾᏄᎪᏫᏎᏗ ᏱᏂᎦᎩ. ᎡᏆᎻᏃ ᎤᏛᏓᏍᏓᏁᎴ ᏎᎳᏱ ᎧᏁᎬᎢ.
3 ᏎᎳᏱᏃ ᎡᏆᎻ ᎤᏓᎵᎢ, ᏭᏯᏅᎮ ᎮᎦ ᎤᏅᏏᏓᏍᏗ ᎢᏥᏈᏱ ᎤᏕᏅᎯ, ᎾᏍᎩ ᎡᏆᎻ ᎠᏍᎪᎯ ᏧᏕᏗᏴᏛ ᎬᏩᏕᏂᎸᎯ ᏂᎨᏎ ᎨᎾᏂ ᎦᏙᎯ, ᎠᎴ ᎾᏍᎩ ᎤᏰᎯ ᎡᏆᎻ ᎤᏪᎧᏁᎴ ᎤᏓᏴᏍᏗ.
4 ᎤᏓᏴᏎᏃ ᎮᎦ, ᎠᎴ ᎤᏁᎵᏤ ᎮᎦ; ᎮᎦᏃ ᎤᏙᎴᎰᏒ ᎤᏁᎵᏨ ᎤᎾᏝᎢ ᎦᏂᏆᏘᎯ ᏄᎵᏍᏔᏁᎢ.
5 ᏎᎳᏱᏃ ᎯᎠ ᏄᏪᏎᎴ ᎡᏆᎻ, ᏂᏚᏳᎪᏛᎾ ᎾᏆᏛᏁᎸ ᏂᎯ ᏅᏂᏌ; ᏥᏅᏏᏓᏍᏗ ᎬᏴᎧᏁᎸ ᏣᏓᏰᏍᏗ; ᎦᏁᎵᏒᏃ ᎤᏙᎴᎰᏒ, ᎿᏉ ᎠᎩᏂᏆᏘᎯ ᏄᎵᏍᏔᏅᎩ; ᏱᎰᏩ ᎠᏗᎾ ᎠᏴ ᏂᎯᏃ ᏫᏗᎩᏄᎪᏓᏏ.
6 ᎠᏎᏃ ᎡᏆᎻ ᎯᎠ ᏄᏪᏎᎴ ᏎᎳᏱ, ᎬᏂᏳᏉ ᏣᏒᎦᎸ ᏣᏚᎵᏍᎬ ᎢᎯᏴᏁᏗᏱ; ᎭᏓᏅᏖᏍᎬᏉ ᏂᏴᎦ. ᎿᏉᏃ ᏎᎳᏱ ᎬᏍᎦᎢᏍᏓᎩ ᏄᏩᏁᎸ ᎤᎵᏘᎡᎴᎢ.
7 ᏗᎧᎿᏩᏗᏙᎯᏃ ᏱᎰᏩ ᎤᏤᎵᎦ ᎤᏩᏛᎮ ᎦᎸᎪᎬᎢ ᎢᎾᎨᎢ, ᎾᏍᎩ ᏅᏃᎱᎶᏗ ᏌᎵᏱ ᏫᎦᏅᏅ ᏥᎦᏄᎪᎦ.
8 ᎯᎠᏃ ᏄᏪᏎ ᎾᏍᎩ, ᎮᎦ, ᏎᎳᏱ ᏣᏅᏏᏓᏍᏗ, ᎭᏢ ᏘᎶᎯ? ᎠᎴ ᎭᏢ ᏮᏘᎶᏏ? ᎯᎠᏃ ᏄᏪᏎᎢ, ᏎᎳᏱ ᎠᎩᏅᏏᏓᏍᏗ ᏥᏯᎵᏗᎡᎭ.
9 ᏗᎧᎿᏩᏗᏙᎯᏃ ᏱᎰᏩ ᎤᏤᎵᎦ ᎯᎠ ᏄᏪᏎᎴᎢ, ᏥᎭᏨᎾᏉ, ᏣᏅᏏᏓᏍᏗ ᏥᏫᎯᎷᏥᏏ, ᎠᎴ ᏥᏫᏙᎯᏯᏓᏲᎯᏏᏉ.
10 ᏗᎧᎿᏩᏗᏙᎯᏃ ᏱᎰᏩ ᎤᏤᎵᎦ ᎯᎠ ᏄᏪᏎᎴᎢ, ᏂᎯ ᏣᏁᏢᏔᏅᎯ ᎨᏒ ᎤᏣᏔᏅᎯ ᏓᎦᏥᎪᏙᎯᏍᏔᏂ, ᎾᏍᎩ ᎥᏝ ᏰᎵ ᏗᎬᏎᎰᎲᏍᏗ ᏱᎨᏎᏍᏗ ᏄᏂᏧᏈᏍᏕᏍᏗ.
11 ᏗᎧᎿᏩᏗᏙᎯᏃ ᏱᎰᏩ ᎤᏤᎵᎦ, ᎯᎠ ᏄᏪᏎᎴᎢ, ᎬᏂᏳᏉ, ᎯᏁᎵᏛ, ᎠᎴ ᎠᏧᏣ ᏘᎾᏄᎪᏫᏏ, ᎠᎴ ᎢᏏᎺᎵ ᏙᏘᏲᎢ; ᏅᏗᎦᎵᏍᏙᏗᎭ ᏱᎰᏩ ᏣᏛᎦᏁᎸ ᎤᏪᎵᎯᏍᏗ ᏂᏣᎵᏍᏓᏁᎲᎢ.
12 ᎠᎴ ᏗᎦᎵᎠᏅᎯᏛ ᎬᏘᏌᏘ ᎾᏍᎩᏯ ᎨᏎᏍᏗ ᎠᏍᎦᏯ; ᎾᏂᎥ ᏴᏫ ᏗᎦᏘᎴᎩ, ᎠᎴ ᎾᏂᎥ ᏴᏫ ᏗᎬᏩᎦᏘᎴᎩ ᎨᏎᏍᏗ; ᎠᎴ ᏂᎦᏛ ᎠᎾᎵᏅᏟ ᏄᎾᏛᏅ ᎾᎥ ᎡᎮᏍᏗ.
13 ᎠᎴ ᎯᎠ ᏄᏍᏕ ᏚᏬᎡ ᏱᎰᏩ ᎾᏍᎩ ᎤᏬᏁᏔᏅᎯ, ᏂᎯ ᏣᏁᎳᏅᎯ ᏍᎩᎪᏩᏘᏍᎩ; ᎯᎠᏰᏃ ᏄᏪᏎᎢ, ᏥᎪ ᎾᏍᏉ ᎠᏴ ᎠᏂ ᏕᏥᏯᎦᏅᎦ ᎠᎩᎪᏩᏘᏍᎩ.
14 ᎾᏍᎩ ᎢᏳᏍᏗ, ᎾᏍᎩ ᎠᎹ ᎦᏁᎲᎢ ᎠᏔᎴᏒ ᎳᎭᎢᎶᎢ ᏚᏃᎡᎢ; ᎬᏂᏳᏉ, ᎾᏍᎩ ᎨᏕᏏ ᏇᎴᏗᏃ ᎠᏰᎵ ᎠᎹ ᏥᎦᏁᎭ.
15 ᎮᎦᏃ ᎤᎾᏄᎪᏫᏎᎴ ᎡᏆᎻ ᎠᏧᏣ; ᎡᏆᎻᏃ ᎤᏪᏥ ᎾᏍᎩ ᎮᎦ ᏧᎾᏄᎪᏫᏎᎴ ᎢᏏᎺᎵ ᏚᏬᎡᎢ.
16 ᎡᏆᎻᏃ ᏁᎳᏍᎪᎯ ᏑᏓᎵᎦᎵ ᎢᏳᏕᏘᏴᏛ ᎨᏎᎢ, ᎾᎯᏳ ᎮᎦ ᎢᏏᎺᎵ ᏧᎾᏄᎪᏫᏎᎴ ᎡᏆᎻ.
* ᎠᏯᏙᎸᎢ 17
1 ᎡᏆᎻᏃ ᏐᎣᏁᎳᏍᎪᎯ ᏐᎣᏁᎳᎦᎵ ᎢᏳᏕᏘᏴᏛ ᎨᏎᎢ, ᏱᎰᏩ ᎬᏂᎨᏒ ᏄᏛᏁᎴ ᎡᏆᎻ, ᎠᎴ ᎯᎠ ᏄᏪᏎᎴᎢ, ᎠᏴ ᏫᎾᏍᏛᎾ ᎠᏆᎵᏂᎩᏗᏳ ᎠᏆᏁᎳᏅᎯ; ᎠᏴ ᏥᎦᏔᎲ ᎭᎴᏂᏙᎮᏍᏗ, ᎠᎴ ᏂᏍᎦᏅᎾ ᎨᏎᏍᏗ.
2 ᎠᎴ ᎧᏃᎮᏛ ᏙᏓᎬᏯᏠᎢᏍᏓᏁᎵ, ᎠᎴ ᎤᏣᏔᏅᎯ ᏓᎬᎪᏙᎯᏍᏔᏂ.
3 ᎡᏆᎻᏃ ᎤᏯᏍᏚᏎᎢ; ᎤᏁᎳᏅᎯᏃ ᎤᎵᏃᎮᏔᏁᎢ, ᎯᎠ ᏄᏪᏎᎢ,
4 ᎠᏴᏍᎩᏂ ᎨᏒᎢ, ᎬᏂᏳᏉ ᎧᏃᎮᏛ ᏕᎬᏯᏠᎢᏍᏓᏁᎸ, ᏂᎯᏃ ᎤᏂᏣᏘ ᎤᎾᏓᏤᎵᏛ ᏴᏫ ᏘᎦᏴᎵᎨ ᎢᏣᎵᏍᏙᏗ ᎨᏎᏍᏗ.
5 ᎥᏝ ᎠᎴ ᎿᏉ ᎡᏆᎻ ᏰᏦᏎᎮᏍᏗ, ᎡᏆᎭᎻᏍᎩᏂ ᏕᎶᏙᎡᏍᏗ; ᎤᏂᏣᏘᏰᏃ ᎤᎾᏓᏤᎵᏛ ᏴᏫ ᏘᎦᏴᎵᎨ ᏂᎬᏴᎦ.
6 ᎠᎴ ᎤᏣᏔᏅᎯ ᏣᏁᏉᏣᏘ ᏅᏓᎬᏴᏁᎵ, ᏂᎯᏃ ᎨᏒ ᎤᎾᏓᏤᎵᏛ ᏴᏫ ᏓᎦᏥᏲᏢᏂ, ᎠᎴ ᏂᎯ ᎨᏒ ᎤᏂᎬᏫᏳᎯ ᏅᏓᏳᎾᏓᎴᏗ ᎨᏎᏍᏗ.
7 ᎠᎴ ᏓᏥᏍᏓᏱᏗ ᎧᏃᎮᏛ ᏕᎬᏯᏠᎢᏍᏓᏁᎸᎢ, ᏂᎯ, ᎠᎴ ᏂᎯ ᏣᏁᏢᏔᏅᎯ ᎣᏂ ᎤᏅᏓᏗᏗᏒᎢ, ᎾᏍᎩ ᎠᎾᏁᏢᏔᏂᏒᎢ, ᎾᏍᎩ ᏭᏍᏗᏥᎯᏍᏗ ᏂᎨᏒᎾ ᎧᏃᎮᏛ ᏓᏠᎯᏍᏛᎢ, ᎾᏍᎩ ᎠᏴ ᎬᏯᏁᎳᏅᎯ ᎨᏒᎢ, ᎠᎴ ᎾᏍᎩ ᏂᎯ ᏣᏁᎵᏔᏅᎯ ᎣᏂ ᎤᏅᎫᏗᏗᏒᎢ.
8 ᎠᎴ ᏂᎯ ᏓᎬᏁᎵ ᎠᎴ ᏂᎯ ᏣᏁᏢᏔᏅᎯ ᎣᏂ ᎤᏅᏓᏗᏗᏒ ᎯᎠ ᎾᏍᎩ ᎦᏙᎯ ᎾᎿ ᎮᏙᎯ ᏥᎩ, ᎾᏍᎩ ᏂᎬᎾᏛ ᎨᎾᏂ ᎦᏓ ᎠᎲᎢ, ᏭᏍᏗᏥᎯᏍᏗ ᏂᎨᏒᎾ ᎤᎾᏤᎵᎦ ᎢᏳᎵᏍᏙᏗᏱ; ᎠᏴᏃ ᎦᏥᏯᏁᎳᏅᎯ ᎨᏎᏍᏗ.
9 ᎤᏁᎳᏅᎯᏃ ᎯᎠ ᏄᏪᏎᎴ ᎡᏆᎭᎻ, ᎾᏍᎩᏃ ᎢᏳᏍᏗ ᏂᎯ ᏣᏍᏆᏂᎪᏙᏗ ᎨᏎᏍᏗ ᏆᏤᎵ ᎧᏃᎮᏛ ᏓᏠᎯᏍᏛᎢ, ᏂᎯ ᎠᎴ ᏣᏁᏢᏔᏅᎯ ᎣᏂ ᎤᏅᏓᏗᏗᏒ ᎠᎾᏁᏢᏔᏂᏒᎢ.
10 ᎯᎠ ᎾᏍᎩ ᏄᏍᏗ ᎧᏃᎮᏛ ᏓᏆᏠᎯᏍᏛᎢ, ᎾᏍᎩ ᎢᏥᏍᏆᏂᎪᏙᏗ ᏥᎩ, ᏥᏕᏓᎦᏠᎯᏍᏓ, ᎠᏴ ᎠᎴ ᏂᎯ ᎠᎴ ᏂᎯ ᏣᏁᏢᏔᏅᎯ ᎣᏂ ᎤᏅᏓᏗᏗᏒᎢ; ᎾᏂᎥ ᎠᏂᏍᎦᏯ ᏕᏤᎲᎢ ᏗᎱᏍᏕᏎᏗ ᎨᏎᏍᏗ.
11 ᎠᎴ ᏕᏥᎱᏍᏕᏍᎨᏍᏗ ᎢᏥᏇᏓᎸ ᎢᏥᏁᎪᎢ; ᎧᏃᎮᏛᏃ ᏕᎦᏠᎯᏍᏛ ᎤᏰᎸᏕᏍᏗ ᎾᏍᎩ.
12 ᎾᏍᎩᏃ ᏧᏁᎳ ᏧᏒᎯᏛ ᎦᏰᎯ ᎠᏥᎤᏍᏕᏎᏗ ᎨᏎᏍᏗ, ᎾᏂᎥ ᎠᏂᏧᏣ ᎾᏍᎩ ᏂᎯ ᎢᏣᏁᏢᏔᏅᏒᎢ, ᎾᏍᎩ ᎠᏓᏁᎸ ᎤᏕᏅᎯ, ᎠᎴ ᎠᏕᎸ ᎠᏥᏩᎯᏍᏔᏅᎯ, ᎾᏍᎩ ᎩᎶ ᏅᏩᏓᎴ ᏴᏫ ᏣᏁᏢᏔᏅᎯ ᏂᎨᏒᎾ ᎠᏥᏩᏎᎸᎯ.
13 ᎯᏁᎸ ᎤᏕᏅᎯ, ᎠᎴ ᏣᏤᎵ ᎠᏕᎸ ᎯᏩᎯᏍᏔᏅᎯ, ᎾᏍᎩ ᎠᏎ ᎠᏥᎤᏍᏕᏎᏗ ᎨᏎᏍᏗ; ᎠᎴ ᎠᏆᏤᎵ ᎧᏃᎮᏛ ᏓᏠᎯᏍᏛ ᎢᏥᏇᏓᎸ ᎤᏰᎸᏕᏍᏗ, ᎾᏍᎩ ᎧᏃᎮᏛ ᏓᏠᎯᏍᏛ ᎤᏍᏗᏥᎯᏍᏗ ᏂᎨᏒᎾ ᎨᏒᎢ.
14 ᎾᏥᎤᏍᏕᏎᎸᎾᏃ ᎠᏍᎦᏯ ᎾᏍᎩ ᎤᏇᏓᎸ ᎤᏁᎪᎯ ᎠᏥᎤᏍᏕᏎᎸᎯ ᏂᎨᏒᎾ ᎢᎨᏎᏍᏗ, ᎾᏍᎩ ᏴᏫ ᎠᏥᎢᏍᏗ ᎨᏎᏍᏗ ᎤᏠᏱ ᎤᏙᏣᎸᎢ; ᎤᏲᏍᏔᏅᎯᏰᏃ ᎨᏎᏍᏗ ᎧᏃᎮᏛ ᏓᏆᏠᎯᏍᏛᎢ.
15 ᎤᏁᎳᏅᎯᏃ ᎯᎠ ᏄᏪᏎᎴ ᎡᏆᎭᎻ, ᎯᎠᏃ ᏎᎳᏱ ᏣᏓᎵᎢ; ᎥᏝ ᏎᎳᏱ ᏱᏲᏎᎮᏍᏗ, ᏎᎵᏰᏃ ᏚᏙᎥ.
16 ᎠᎴ ᎣᏍᏛ ᏅᏓᏥᏯᏛᏁᎵ, ᎠᎴ ᏓᎬᏯᎧᏁᎵ ᎠᏧᏣ ᎾᏍᎩ ᏓᏣᎾᏄᎪᏫᏎᎵ; ᎥᎥ, ᎣᏍᏛ ᏅᏓᏥᏯᏛᏁᎵ ᎠᎴ ᎾᏍᎩ ᎨᏒ ᏗᎾᏓᎴᎲᏍᎨᏍᏗ ᎤᎾᏓᏤᎵᏛ ᏴᏫ; ᎤᏂᎬᏫᏳᎯ ᎤᎾᏓᏤᎵᏛ ᏴᏫ ᏧᎾᏤᎵᎦ ᏙᏓᎦᎾᏄᎪᏫᏏ.
17 ᎿᏉᏃ ᎡᏆᎭᎻ ᎤᏯᏍᏚᏎᎢ, ᎠᎴ ᎤᏰᏤᎢ, ᎠᎴ ᎯᎠ ᏄᏪᏎ ᏧᏓᏅᏛᎢ, ᏥᎪ ᎤᏪᏥ ᏛᎤᏕᏁᎵ ᎾᏍᎩ ᎠᏍᎪᎯᏧᏈ ᎢᏳᏕᏘᏴᏛ ᎿᏉ ᏥᎩ; ᎠᎴ ᏎᎵ ᏐᎣᏁᎳᏍᎪᎯ ᎢᏳᏕᏘᏴᏛ ᏥᎩ ᏙᏛᎠᎷᎸᏂᏍᎪ?
18 ᎡᏆᎭᎻᏃ ᎯᎠ ᏄᏪᏎᎴ ᎤᏁᎳᏅᎯ, ᎢᏏᎺᎵ ᎯᎦᏔᎲ ᏩᎴᏂᏓ!
19 ᎤᏁᎳᏅᎯᏃ ᎯᎠ ᏄᏪᏎᎢ, ᎤᏙᎯᏳᎯᏍᎩᏂ ᏎᎵ ᏣᏓᎵᎢ ᏓᎦᎾᏄᎪᏫᏏ ᏤᏥ ᎠᏧᏣ; ᎠᎴ ᎡᏏᎩ ᏙᏘᏲᎢ; ᎠᎴ ᎾᏍᎩ ᏓᏥᏍᏓᏱᏕᎵ ᎠᏆᏤᎵ ᎧᏃᎮᏛ ᏓᏠᎯᏍᏛᎢ, ᎾᏍᎩ ᎤᏍᏗᏥᎯᏍᏗ ᏂᎨᏒᎾ ᎧᏃᎮᏛ ᏓᏠᎯᏍᏛᎢ, ᎠᎴ ᏓᎦᏥᏍᏓᏱᏕᎵ ᎾᏍᎩ ᎤᏁᏢᏔᏅᎯ ᎣᏂ ᎤᏅᎫᏗᏗᏒᎢ.
20 ᎢᏏᎺᎵᏃ ᎯᏁᎢᏍᏗᏍᎬ ᎬᏯᏛᎦᏁᎸ; ᎬᏂᏳᏉ, ᎣᏍᏛ ᏂᏥᏯᏛᏂᏏ, ᎠᎴ ᎤᏁᏉᏣᏘᏳ ᏅᏓᏥᏴᏁᎵ, ᎠᎴ ᎤᏣᏔᏅᎯ ᏓᏥᎪᏙᎯᏍᏔᏂ; ᏔᎳᏚᎢᏯᏂᏛ ᎤᏂᎬᏫᏳᎯ ᏓᎬᏩᏕᏁᎵ, ᎠᎴ ᎾᏍᎩ ᎤᏁᏢᏔᏅᏛ ᎤᏂᏧᏈᏍᏗ ᏴᏫ ᏅᏓᎦᏥᏴᏁᎵ.
21 ᎧᏃᎮᏛᏍᎩᏂ ᎠᏆᏤᎵ ᏓᏠᎯᏍᏛ ᏓᏥᏍᏓᏱᏕᎵ ᎡᏏᎩ, ᎾᏍᎩ ᏎᎵ ᏨᏓᏣᎾᏄᎪᏫᏎᎵ, ᎪᎯᏳᎳ ᎡᏘ ᎨᏎᏍᏗ.
22 ᎠᎴ ᎿᏉ ᎤᏲᎯᏍᏔᏁ ᎠᎵᏃᎮᏗᏍᎬᎢ, ᎠᎴ ᎤᏁᎳᏅᎯ ᎤᎵᏌᎳᏓᏁ ᎤᏓᏅᎡᎴ ᎡᏆᎭᎻ.
23 ᎡᏆᎭᎻᏃ ᏭᏯᏅᎮ ᎤᏪᏥ ᎢᏏᎺᎵ, ᎠᎴ ᏂᎦᏛ ᎦᏁᎸ ᎤᎾᏕᏅᎯ, ᎠᎴ ᏂᎦᏛ ᎠᏕᎸ ᏧᏩᎯᏍᏔᏅᎯ, ᎾᏂᎥ ᎠᏂᏍᎦᏯ ᎤᎾᏓᏑᏴ ᎡᏆᎭᎻ ᎦᏁᎸ ᎠᏁᎯ; ᎾᏍᎩᏃ ᏚᎱᏍᏕᏎᎴ ᎤᏂᏇᏓᎸ ᎤᏂᏁᎪᎢ, ᎾᎯᏳᏉ ᎢᎦ, ᎾᏍᎩᏯ ᎤᏁᎳᏅᎯ ᏄᏪᏎᎸᎢ.
24 ᎡᏆᎭᎻᏃ ᏐᎣᏁᎳᏍᎪᎯ ᏐᎣᏁᎳᎦᎵ ᎢᏳᏕᏘᏴᏛ ᎨᏎᎢ, ᎾᎯᏳ ᎤᏇᏓᎸ ᎤᏁᎪᎢ ᎠᏥᎤᏍᏕᏎᎸ.
25 ᎤᏪᏥᏃ ᎢᏏᎺᎵ ᏦᎢᎦᏚ ᎢᏳᏕᏘᏴᏛ ᎨᏎᎢ, ᎾᎯᏳ ᎤᏇᏓᎸ ᎤᏁᎪᎢ ᎠᏥᎤᏍᏕᏎᎸ.
26 ᎾᎯᏳᏉ ᎢᎦ ᎡᏆᎭᎻ ᎠᏥᎤᏍᏕᏎᎴᎢ, ᎠᎴ ᎾᏍᏉ ᎤᏪᏥ ᎢᏏᎺᎵ.
27 ᎠᎴ ᏂᎦᏛ ᎠᏂᏍᎦᏯ ᎦᏁᎸ ᎠᏁᎯ, ᎦᏁᎸ ᎤᎾᏕᏅᎯ, ᎠᎴ ᎠᏕᎸ ᎨᏥᏩᎯᏍᏔᏅᎯ, ᏅᏩᎾᏓᎴ ᏴᏫ ᎨᏥᏩᎯᏎᎸᎯ, ᎢᏧᎳᎭ ᏙᎨᏥᎤᏍᏕᏎᎴᎢ.
* ᎠᏯᏙᎸᎢ 18
1 ᏱᎰᏩᏃ ᎬᏂᎨᏒ ᏄᏛᏁᎴ ᎹᎺᎵ ᏧᏤᎵᎦ ᎠᏓᏯ ᏕᏡᎬᎢ; ᎦᎵᏦᏛᏃ ᎦᎶᎯᏍᏗᏱ ᎤᏬᎴ ᎢᎦ ᏧᏗᎴᎪᎢ;
2 ᏚᏌᎳᏓᏁᏃ ᏗᎦᏙᎵ ᎠᎴ ᏚᎧᎿᏁᎢ, ᎠᎴ ᎬᏂᏳᏉ ᎠᏂᏦᎢ ᎠᏂᏍᎦᏯ ᎤᏬᎸ ᎾᎥ ᎠᏂᏙᎾᎡᎢ; ᏚᎪᎲᏃ ᎦᎵᏦᏛ ᎦᎶᎯᏍᏗᏱ ᎤᏬᎸ ᎤᏁᎷᎩᏎ ᏫᏚᏠᏎᎢ, ᎠᎴ ᎡᎳᏗ ᏄᏛᏁᎴᎢ,
3 ᎠᎴ ᎯᎠ ᏄᏪᏎᎢ, ᏣᎬᏫᏳᎯ ᎠᏆᏤᎵ, ᎢᏳᏃ ᏗᏍᏆᏓᏂᎸᏨᎯ ᎨᏎᏍᏗ, ᏞᏍᏗ ᎯᎶᎢᏎᎸᎩᏉ ᎯᏅᏏᏓᏍᏗ;
4 ᎦᏲᎵ ᎠᎹ ᏩᏂᏁᎩ, ᎠᎴ ᏗᏣᎳᏏᏕᏂ ᏗᏦᏑᎵ, ᎠᎴ ᎢᏣᏣᏪᏐᎸᏍᏓ ᏡᎬ ᎭᏫᏂᏗᏢ;
5 ᎤᏍᏗᏃ ᎠᎵᏍᏓᏴᏗ ᏮᏓᏥᎩᏏ ᏗᏣᏓᏅᏙᏃ ᏕᏥᎧᎵᏍᏓᏛᎭ; ᎩᎳᏃ ᎢᏣᏂᎩᏒᎭ; ᎾᏍᎩᏰᏃ ᎢᏳᏍᏗ ᎡᏥᎷᏤᎸ ᎡᏥᏅᏏᏓᏍᏗ. ᎯᎠᏃ ᏄᏂᏪᏎᎢ, ᏂᏣᏪᏒ ᎾᏍᎩᏯ ᎿᏛᎦ.
6 ᎡᏆᎭᎻᏃ ᎤᎵᏍᏗ ᎦᎵᏦᏛ ᏭᏴᎴ ᏎᎵ ᏧᏬᎸᎢ, ᎯᎠᏃ ᏫᏄᏪᏎᎢ, ᏄᎳ ᎭᏛᏅᎢᏍᏓ ᏦᎢ ᎢᏯᏟᎶᎥᎯ ᏩᎾᎨ ᎢᏒ; ᎭᏑᎬᎵ, ᎠᎴ ᏘᏃᏢᏛᎦ.
7 ᎡᏆᎭᎻᏃ ᏩᎦ ᏗᏁᏙᎲ ᏭᏗᏢᏍᏔᏁᎢ, ᎠᎴ ᎤᏘᏃᎴ ᏩᎦ ᎠᎩᎾ ᎤᏓᎨᎢ ᎠᎴ ᎣᏍᏛ, ᎠᎴ ᎠᏫᏅ ᎤᏪᎧᏁᎴᎢ; ᎾᏍᎩᏃ ᎤᎵᏍᏗ ᎣᏍᏛ ᏄᏩᏁᎴᎢ.
8 ᎡᏆᎭᎻᏃ ᎪᎢ-ᎪᏢᏅᎯ ᏭᎩᏎᎢ, ᎠᎴ ᎤᏅᏗ ᏭᏁᎩᏎᎢ, ᎠᎴ ᏩᎦ ᎠᎩᎾ ᎾᏍᎩ ᎣᏍᏛ ᎢᏳᏩᏁᎸᎯ ᏭᏁᏎᎢ, ᎠᎴ ᏚᏪᎳᏍᏔᏁᎢ; ᎠᏂᏅᏃ ᎤᎶᏗᏢ ᎤᎴᏁ ᏡᎬ ᎭᏫᏂᏗᏢ, ᎠᎴ ᎤᎾᎵᏍᏓᏴᏁᎢ.
9 ᎯᎠᏃ ᏂᎬᏩᏪᏎᎴᎢ, ᎭᏢ ᏎᎵ ᏣᏓᎵᎢ? ᎯᎠᏃ ᏄᏪᏎᎢ, ᎬᏂᏳᏉ, ᎠᏂ ᎦᎵᏦᏛᎢ.
10 ᎯᎠᏃ ᏄᏪᏎ ᎾᏍᎩ, ᎤᏙᎯᏳᎯᏯ ᏛᎬᏩᏛᎯᎵ ᎾᎯᏳ ᏓᏁᎶᏛ ᎠᏲᎵ ᎤᏕᏗᏱ; ᎠᎴ ᎬᏂᏳᏉ, ᏎᎵ ᏣᏓᎵᎢ ᏓᎦᎾᏄᎪᏫᏏ ᎠᏧᏣ. ᏎᎵᏃ ᏧᏛᎦᏁ ᎦᎵᏦᏛ ᎦᎶᎯᏍᏗᏱ ᎤᏬᎸᎢ ᎾᏍᎩ ᎤᏐᎭᏛ ᎢᏗᏢ ᏥᎨᏎᎢ.
11 ᎡᏆᎭᎻᏃ ᎠᎴ ᏎᎵ ᎠᏂᎦᏴᎵᎨ ᎠᎴ ᏧᎾᏕᏘᏱᎶᏛ ᎨᏎᎢ; ᏎᎵᏃ ᎤᎶᎯᏎᎸᎯ ᎨᏎ ᎠᏂᎨᏴ ᎢᏳᎾᎵᏍᏓᏁᏗ ᎨᏒᎢ.
12 ᏎᎵᏃ ᏧᏓᏅᏛ ᎤᏰᏤᎢ, ᎯᎠ ᏄᏪᏎᎢ. ᏥᎪ ᎿᏉ ᎠᎩᎦᏴᎳᏨᎯ ᏥᎩ ᎣᏍᏛ ᏛᎦᏓᏅᏓᏗ, ᎠᎴ ᎾᏍᏉ ᏗᏥᏯᏁᎶᏗ ᎤᏛᏐᏅᎯ ᏥᎩ?
13 ᏱᎰᏩᏃ ᎯᎠ ᏄᏪᏎᎴ ᎡᏆᎭᎻ, ᎦᏙᏃ ᏎᎵ ᎾᏍᎩ ᎯᎠ ᏧᏰᏨ, ᎯᎠ ᏥᏂᎦᏫ, ᏥᎪ ᎤᏙᎯᏨᎯ ᎠᏲᎵ ᏛᏥᎾᏄᎪᏫᏏ ᎿᏉ ᏥᎦᏴᎵᎨ ᏥᎩ?
14 ᏥᎪ ᏱᎰᏩ ᎪᎱᏍᏗ ᎬᏩᏄᎸᏗ? ᎾᎯᏳ ᎠᏎᎯᏛ ᎨᏒ ᏛᎬᎷᏤᎵ, ᏓᏁᎶᏛ ᎠᏲᎵ ᎤᏕᏘᏱ, ᎠᎴ ᏎᎵ ᎠᏧᏣ ᏓᎦᎾᏄᎪᏫᏏ.
15 ᎿᏉᏃ ᏎᎵ ᎤᏓᏱᎴᎢ, ᎯᎠ ᏄᏪᏎᎢ, ᎥᏝ ᏱᎩᏰᏤᎢ; ᎠᏍᎦᎢᎮᏰᏃ. ᎯᎠᏃ ᏄᏪᏎᎴᎢ, ᎤᏙᎯᏳᎯᏍᎩᏂ ᏣᏰᏨᎩ.
16 ᎠᏂᏍᎦᏯᏃ ᎾᎿ ᎤᎾᏂᎩᏎᎢ, ᎠᎴ ᏐᏓᎻ ᎢᏗᏢ ᏫᏚᎾᎦᏔᏁᎢ; ᎡᏆᎭᎻᏃ ᏚᎵᎪᏁᎴᎢ, ᏣᏂᎦᏛ ᎢᏗᏢ ᎢᏴᏛ ᏫᏚᏪᎧᏁᎢ.
17 ᏱᎰᏩᏃ ᎯᎠ ᏄᏪᏎᎢ, ᏥᎪ ᏓᏥᏴᏍᎦᎳᏁᎵ ᎡᏆᎭᎻ ᎾᏍᎩ ᏥᏂᎦᏛᏁᎭ,
18 ᎤᏙᎯᏳᎯᏯᏃ ᎡᏆᎭᎻ [ᎤᏁᏢᏔᏅᎯ] ᎡᏉᎯᏳ ᎠᎴ ᎤᎵᏂᎩᏗᏳ ᏴᏫ ᏥᏅᏛᎾᎵᏍᏔᏂ, ᎠᎴ ᏂᎦᏗᏳ ᏧᎾᏓᎴᏅᏛ ᏴᏫ ᎣᏍᏛ ᎢᏳᎾᎵᏍᏓᏁᏗ ᏥᏅᏓᎦᎵᏍᏔᏂ ᎡᏆᎭᎻ ᎢᏳᏩᏂᏌᏛ?
19 ᏥᎦᏔᎭᏰᏃ ᎡᏆᎭᎻ ᎾᏍᎩ ᎠᏎ ᏙᏓᎧᏁᏤᎵ ᏧᏪᏥ ᎠᎴ ᏚᏓᏘᎾᎥ ᎣᏃ ᎤᎾᏕᏗ ᏥᏅᏓᎦᎵᏍᏔᏂ, ᎠᎴ ᎾᏍᎩ ᏱᎰᏩ ᎤᏤᎵ ᎦᏅᏅ ᏛᏂᏍᏓᏩᏕᏏ, ᏚᏳᎪᏛ ᎢᏳᎾᏛᏁᏗᏱ, ᎠᎴ ᏧᏄᎪᏙᏗᏱ; ᎾᏍᎩ ᏱᎰᏩ ᎤᏁᏗᏱ ᎡᏆᎭᎻ ᏄᏍᏛ ᎤᏁᎢᏍᏓᏁᎸᎢ.
20 ᏱᎰᏩᏃ ᎯᎠ ᏄᏪᏎᎢ, ᏅᏗᎦᎵᏍᏙᏗᎭ ᎤᏁᎷᎬ ᏐᏓᎻ ᎠᎴ ᎪᎹᎵ ᎠᏍᏓᏱᏳ ᎨᏥᏁᎢᏍᏗᏍᎬ ᎤᎶᏘ ᎨᏒᎢ, ᎠᎴ ᏅᏗᎦᎵᏍᏙᏗ ᎤᏂᏍᎦᏅᏨ ᎤᏣᏘ ᎤᏍᎦᎢᏍᏗᏳ ᎨᏒᎢ,
21 ᎿᏉ ᏓᎦᏠᎠᏏ, ᎠᎴ ᏮᏓᎦᏙᎴᎣᏏ, ᏥᎪᏃ ᎤᏙᎯᏳᎯ ᏄᎾᏛᏁᎸ ᎾᏍᎩ ᎤᏁᎷᎬ ᎨᏥᏁᎢᏍᏗᏍᎬ, ᎶᎩᎷᏤᎸ; ᎢᏳᏃ ᎾᏍᎩ ᏄᎾᏛᏁᎸᎾ ᎢᎨᏎᏍᏗ ᏮᏓᎦᏙᎴᎣᏏ.
22 ᎠᏂᏍᎦᏯᏃ ᎤᎾᎦᏔᎲᏎᎢ, ᎠᎴ ᏐᏓᎻᏱ ᎢᏗᏢ ᏭᏂᎶᏎᎢ; ᎡᏆᎭᎻᏍᎩᏂ ᎦᏙᎨᏉ ᏱᎰᏩ ᎠᎦᏔᎲᎢ.
23 ᎡᏆᎭᎻᏃ ᎾᎥ ᎤᎷᏤᎢ, ᎠᎴ ᎯᎠ ᏄᏪᏎᎢ, ᎤᏓᏅᏘᏍᎪ ᏘᏯᏠᏯᏍᏔᏂ ᎤᏁᎫᏥᏛ ᎯᏛᏗᏍᎬᎢ?
24 ᎾᏍᏉ ᎯᏍᎦᏍᎪᎯ ᏱᎾᏂᎥ ᎤᎾᏓᏅᏘ ᎾᎿ ᎦᏚᎲ ᏱᏁᎭ; ᏥᎪ ᎠᏎ ᏘᏛᏔᏂ, ᏝᏍᎪᏂ ᏴᏘᏙᎵᏂ ᎾᎿᏂ, ᏱᏅᏓᎦᎵᏍᏙᏔᏂ ᎯᏍᎦᏍᎪᎯ ᎢᏯᏂᏛ ᎤᎾᏓᏅᏘ ᎾᎿ ᎠᏁᎲᎢ?
25 ᎥᏞᏍᏗ ᎾᏍᎩᏉ ᎢᏣᏛᏁᎸᎩ ᎯᎸᎩ ᎤᏓᏅᏘ ᎯᏯᏠᏯᏍᏔᏅᎩ ᎤᏁᎫᏥᏛ ᎯᎢᎲᎢ; ᎠᎴ ᎤᏓᏅᏘ ᎥᏞᏍᏗ ᎤᏁᏧᏥᏛ ᏄᏍᏛ ᏱᏄᏍᏕᏍᏗ; ᏞᏍᏗ ᎾᏍᎩᏉ ᎢᏣᏛᏁᎸᎩ; ᏝᏍᎪ ᎡᎳᏂᎬ ᏗᎫᎪᏓᏁᎯ ᏚᏳᎪᏛ ᏱᏅᎬᏛᎦ?
26 ᏱᎰᏩᏃ ᎯᎠ ᏄᏪᏎᎢ, ᎢᏳᏃ ᏐᏓᎻ ᎦᏚᎲ ᎯᏍᎦᏍᎪᎯ ᎢᏯᏂᏛ ᎤᎾᏓᏅᏘ ᏱᏗᏥᏣᏛᎲ, ᎿᏉ ᏂᎦᏛ ᎾᎿ ᏓᏥᏙᎵᏥ ᎾᏍᎩ ᏅᏗᎦᎵᏍᏙᏗᏍᎨᏍᏗ.
27 ᎡᏆᎭᎻᏃ ᏗᎤᏁᏨ ᎯᎠ ᏄᏪᏎᎢ, ᎬᏂᏳᏉ ᎿᏉ ᎦᎴᏅ ᎠᏆᏤᎵ ᎤᎬᏫᏳᎯ ᏥᏯᎵᏃᎮᏗᏍᎬᎢ, ᎠᏴ ᎦᏓᏉ ᎠᎴ ᎪᏍᏚᏉ ᏥᎩ.
28 ᎢᏳᏃ ᎯᏍᎩ ᏱᎦᎷᎶᎦ ᎯᏍᎦᏍᎪᎯ ᎢᏳᏂᎢᏍᏗᏱ ᎤᎾᏓᏅᏘ; ᏥᎪ ᎠᏎ ᏂᎬ ᎦᏚᎲ ᏘᏲᏍᏔᏂ ᎯᏍᎩ ᎦᎷᎶᎬ ᎢᏳᏍᏗ? ᎯᎠᏃ ᏄᏪᏎᎢ, ᎢᏳᏃ ᏅᎦᏍᎪᎯ ᎯᏍᎩᎦᎵ ᎢᏯᏂᏛ ᎾᎿ ᏱᏗᏥᏩᏛᎲ ᎥᏝ ᏴᎦᏥᏛᏓ.
29 ᏔᎵᏁᏃ ᎢᎤᏁᏤᎴᎢ, ᎯᎠ ᏄᏪᏎᎢ, ᎢᏳᎾᏃ ᏅᎦᏍᎪᎯ ᎢᏯᏂᏛ ᏗᎬᏩᏛᏗ ᏱᎩ ᎾᎿᏂ? ᎯᎠᏃ ᏄᏪᏎᎢ, ᏅᎦᏍᎪᎯ ᎾᏂᎥ ᎢᏳᏍᏗ ᎥᏝ ᎾᏍᎩ ᏱᏅᎦᎦᏛᎦ.
30 ᎯᎠᏃ ᏄᏪᏎᎢ, ᏞᏍᏗ ᎤᎬᏫᏳᎯ ᎠᏆᏤᎵ ᏳᏔᎳᏬᏎᏍᏗ, ᎠᏏ ᏛᏥᏁᏥ, ᎢᏳᎾᏃ ᏦᎠᏍᎪᎯ ᏗᎬᏣᏛᏗ ᏱᎩ ᎾᎿᏂ? ᎯᎠᏃ ᏄᏪᏎᎢ, ᎥᏝ ᎾᏍᎩ ᏱᏅᎦᎦᏛᎦ ᎢᏳᏃ ᏦᎠᏍᎪᎯ ᏙᏥᏩᏛᎲᎭ ᎾᎿᏂ.
31 ᎯᎠᏃ ᏄᏪᏎᎢ; ᎬᏂᏳᏉ ᎠᏆᎴᏅᎲ ᏱᎰᏩ ᏥᏯᎵᏃᎮᏗᏍᎬᎢ; ᎢᏳᎾᏃ ᏔᎳᏍᎪᎯ ᏗᎬᏩᏛᏗ ᎨᏎᏍᏗ ᎾᎿᏂ? ᎯᎠᏃ ᏄᏪᏎᎢ, ᎥᏝ ᏴᎦᏥᏛᏓ ᏔᎳᏍᎪᎯ ᎾᏂᎥ ᏅᏗᎦᎵᏍᏙᏗᏍᎨᏍᏗ.
32 ᎯᎠᏃ ᏄᏪᏎᎢ; ᎠᏆᏤᎵ ᎤᎬᏫᏳᎯ ᏞᏍᏗ ᏳᏔᎳᏬᏎᏍᏗ, ᎠᏏ ᏌᏉᏉ ᏅᏛᏥᏁᏥ; ᎢᏳᎾᏃ ᎠᏍᎪᎯ ᏗᎬᏩᏛᏗ ᏱᎩ ᎾᎿᏂ. ᎯᎠᏃ ᏄᏪᏎᎢ, ᎥᏝ ᏴᎦᏥᏛᏓ ᎠᏍᎪᎯ ᎾᏂᎥ ᏅᏗᎦᎵᏍᏙᏗᏍᎨᏍᏗ.
33 ᏱᎰᏩᏃ ᎤᏑᎵᎪᏨᏉ ᎡᏆᎭᎻ ᎠᎵᏃᎮᏗᏍᎬᎢ, ᏩᎦᏛ ᏭᎶᏎᎢ; ᎡᏆᎭᎻᏃ ᏧᏪᏅᏒ ᏫᎤᎶᏎᎢ.
* ᎠᏯᏙᎸᎢ 19
1 ᎤᏒᎢᏃ ᎠᏂᏔᎵ ᏗᏂᎧᎿᏩᏗᏙᎯ ᏐᏓᎻ ᎤᏂᎷᏤᎢ; ᎶᏗᏃ ᏐᏓᎻ ᎦᎶᎯᏍᏗᏱ ᎤᏬᎴᎢ; ᎶᏗᏃ ᏫᏚᎪᎲ ᏚᎴᏁ ᏚᏠᏒᏎᎢ; ᎡᎳᏗᏃ ᏄᏛᏁᎴᎢ, ᎤᏫᏛ ᎦᏙᎯ ᎢᏗᏢ ᏄᏩᏁᎴᎢ.
2 ᎯᎠᏃ ᏄᏪᏎᎢ, Ꭷ, ᎢᏍᏗᎬᏫᏳᎯ ᏗᏆᏤᎵᎦ, ᎢᏍᏛᏔᏲᏏ ᎡᏍᏗᏅᏏᏓᏍᏗ ᎦᏁᎸ ᎢᏍᏗᏴᏍᏗᏱ, ᎠᎴ ᎢᏍᏗᏒᏍᏗᏱ, ᎠᎴ ᏗᏍᏙᏑᎴᏗᏱ ᏗᏍᏓᎳᏏᏕᏂ; ᏑᎾᎴᏃ ᏕᏍᏓᏗᏛᎲᎭ, ᎠᎴ ᏫᏍᏗᎦᏛ ᏫᏍᏗᎶᏒᎭ. ᎯᎠᏃ ᏄᏂᏪᏎᎢ, ᎥᏝ; ᎦᎳᏅᏛᏉᏍᎩᏂ ᏓᏲᎩᏂᏒᎵ.
3 ᎤᏣᏘᏃ ᏚᏍᏗᏰᏔᏁᎢ, ᏗᎬᏩᎦᏔᎲᎡᎴᏃ ᎠᎴ ᎦᏁᎸ ᏭᏂᏴᎴᎢ; ᎠᎴ ᏚᏛᏅᎢᏍᏓᏁᎴ ᎠᏗᏔᏍᏗ, ᎠᎴ ᏂᏓᎪᏔᏅᎾ ᎦᏚ ᏚᏪᏚᏁᎢ, ᎠᎴ ᎤᎾᎵᏍᏓᏴᏁᎢ.
4 ᎠᏏᏉᏃ ᏂᏚᎾᏂᏢᏅᎾ ᎨᏎᎢ, ᎠᏂᏍᎦᏯ ᎦᏚᎲ ᎠᏁᎯ, ᎾᏍᎩ ᎠᏂᏍᎦᏯ ᏐᏓᎻ ᎠᏁᎯ, ᎠᏓᏁᎸ ᏚᎾᏚᏫᏍᏔᏁᎢ, ᎠᏂᏫᏅ ᎠᎴ ᎾᏍᏉ ᏧᎾᏛᏐᏅᎯ, ᏂᎦᏛ ᏴᏫ ᎬᏩᏚᏫᏛ ᏅᏓᏳᏂᎶᏒᎯ.
5 ᎶᏗᏃ ᏫᎬᏩᏯᏅᎮᎢ, ᎠᎴ ᎯᎠ ᏂᎬᏩᏪᏎᎴᎢ, ᎭᏢ ᎠᏂᏍᎦᏯ ᎪᎯ ᎤᏒ ᏥᎰᏣᏴᏎᎸᎩ? ᎡᏗᏍᎩᏄᎪᏫᏏ ᏙᏥᎦᏙᎥᏒᎭ.
6 ᎶᏗᏃ ᏚᏄᎪᏤᎴ ᎦᎶᎯᏍᏗᏱ, ᎦᎶᎯᏍᏗᏱᏃ ᎤᏍᏚᏁᎢ.
7 ᎯᎠᏃ ᏄᏪᏎᎢ, ᎢᏨᏔᏲᏎᎭ ᎢᏓᎵᏅᏟ, ᏞᏍᏗ ᎾᏍᎩ ᎢᏳᏲ ᏗᏥᎸᏫᏍᏓᏁᎸᎩ;
8 ᎬᏂᏳᏉ, ᎠᏂᏔᎵ ᏗᏇᏥ ᎠᏂᎨᏴ ᎠᏁᎭ ᎠᏍᎦᏯ ᏄᏂᎦᏙᎥᏒᎾ, ᎾᏍᎩ ᏗᏨᏄᎪᏫᏏ, ᎾᏍᎩᏃ ᎢᏣᏓᏅᏖᏍᎬᏉ ᏂᏗᏨᎦ; ᎯᎠᏍᎩᏂ ᎠᏂᏍᎦᏯ ᏞᏍᏗ ᎪᎱᏍᏗ ᏗᏨᏁᎸᎩ; ᎾᏍᎩᏰᏃ ᎢᏳᏍᏗ ᏥᏁᎸ ᎤᎾᎵᏍᎦᏍᏙᏔᏂᎸ.
9 ᎯᎠᏃ ᏄᏂᏪᏎᎢ, ᎭᎴᎲᎾᏉ. ᎠᎴ ᎯᎠ ᏄᏂᏪᏎᎢ, ᎯᎠ ᎠᏍᎦᏯ ᎤᎳᏂᏏᎸᎯᏉ, ᏗᎫᎪᏓᏁᎯ ᎢᏳᎵᏍᏙᏗᏱ ᎤᏚᎵᎭ. ᎤᏟ ᎢᏳᏲ ᏅᏓᏨᏴᏁᎵ ᏂᎯ ᎡᏍᎦᏉ ᎯᎠ ᎠᏂᏍᎦᏯ. ᎠᎴ ᎬᏍᎦᎢᏍᏓᎩ ᏚᏂᎦᏘᎸᏎ ᎠᏍᎦᏯ, ᎾᏍᎩ ᎶᏗ, ᎠᎴ ᎾᎥ ᎤᏂᎷᏤ ᎠᏍᏚᏗ ᏗᏂᏲᏍᏔᏂᏎᎢ.
10 ᎠᏎᏃ ᎾᏍᎩ ᎠᏂᏍᎦᏯ ᏫᏚᎾᏙᏯᏅᎯᏕ, ᎠᎴ ᏫᎬᏩᏎᏒᎮ ᎶᏗ ᎦᎵᏦᏕ ᎬᏩᏴᏔᏁ ᎠᏂᏯᎥᎢ, ᎠᎴ ᎤᏂᏍᏚᏁ ᎦᎶᎯᏍᏗᏱ.
11 ᎦᎵᏦᏕᏃ ᎦᎶᎯᏍᏗᏱ ᏅᏛᏂᏙᎾᎢ ᏗᏂᎨᏫ ᏂᏚᏅᏁᎴᎢ, ᏧᎾᏍᏗ ᎠᎴ ᎾᏍᏉ ᏧᎾᏛᏅ; ᎾᏍᎩ ᎢᏳᏍᏗ ᏚᎾᏣᏪᎢᏍᏔᏁ ᎦᎶᎯᏍᏗᏱ ᎤᏂᏲᎲᎢ.
12 ᎠᏂᏍᎦᏯᏃ ᎯᎠ ᏂᎬᏩᏪᏎᎴ ᎶᏗ, ᎦᎪ ᎠᏏ ᏗᏣᏤᎵᎦ ᏴᏫ ᎠᏂ ᎠᏁᎭ? ᏣᎾᏥ, ᏗᏤᏥ ᎠᏂᏍᎦᏯ, ᎠᎴ ᎠᏂᎨᏴ ᏗᏤᏥ, ᎠᎴ ᏄᏓᎴᏒ ᎪᎱᏍᏗ ᏣᎲ ᎠᏂ ᎦᏚᎲᎢ, ᎯᏄᎪᏩ ᎠᏂ;
13 ᎠᏴᏰᏃ ᏓᏲᏍᏗᏲᏍᏔᏂ ᎯᎠ ᎠᏂ, ᏅᏗᎦᎵᏍᏙᏗᎭ ᎤᏁᎷᎬ ᎾᏍᎩ ᎨᏥᏁᎢᏍᏗᏍᎬ ᎤᎶᏘ ᎡᏉᎯᏳ ᏄᎵᏍᏔᏅ ᏱᎰᏩ ᎠᏕᏔᎲᎢ; ᎠᎴ ᏱᎰᏩ ᏦᎩᏂᏅᏒ ᏱᎩᏂᏲᏍᎪᏗᏱ ᎯᎠ ᎠᏂ.
14 ᎶᏗᏃ ᎤᏄᎪᏤᎢ, ᎠᎴ ᏚᏁᏤᎴ ᏧᎾᏥ, ᎾᏍᎩ ᏧᏪᏥ ᎠᏂᎨᏴ ᏗᎾᏓᏰᎯ, ᎯᎠ ᏄᏪᏎᎢ, ᏗᏣᎴᎲᎦ ᎠᎴ ᎢᏥᏄᎪᎢ ᎠᏂ; ᏱᎰᏩᏰᏃ ᏛᏲᏍᏔᏂ ᎯᎠ ᎦᏚᎲᎢ. ᎠᏎᏃ ᎠᏎᏉ ᏥᏂᎦᏪᏍᎪ ᎤᏂᏰᎸᏁ ᏧᎾᏥ.
15 ᏑᎾᎴᏃ ᏄᎵᏍᏔᏅ ᏗᏂᎧᎿᏩᏗᏙᎯ ᎬᏩᎵᏍᏓᏁᎴ ᎶᏗ, ᎯᎠ ᏄᏂᏪᏎᎢ, ᏔᎴᎲᎦ ᎠᎴ ᏔᏘᏄᎦ ᏣᏓᎵᎢ ᎠᎴ ᎠᏂᏔᎵ ᏗᏤᏥ ᎠᏂᎨᏴ, ᎠᏂ ᏣᏁᏙᎭ; ᏰᏣᏠᏯᏍᏓᏰᏃ ᏰᏣᏛᏓ ᎤᏂᏍᎦᏅᏨ ᎤᏂᏛᏗᏍᎬ ᎯᎠ ᎦᏚᎲᎢ.
16 ᎠᏏᏉᏃ ᎤᏙᎯᎸᎢ, ᎠᏂᏍᎦᏯ ᎬᏬᏯᏁᏎᎢ, ᎠᎴ ᎾᏍᏉ ᎤᏓᎵᎢ ᎬᏬᏯᏁᏎᎢ, ᎠᎴ ᎾᏍᏉ ᏧᏪᏥ ᎠᏂᎨᏴ ᎠᏂᏔᎵ ᏚᏃᏯᏁᏎᎢ; ᏱᎰᏩᏰᏃ ᎤᏪᏙᎵᎨᎢ; ᎠᎴ ᎬᏩᏄᎪᏫᏎᎢ, ᎦᏚᎲᏃ ᏙᏱᏗᏢ ᏫᎬᏪᎧᏁᎢ.
17 ᎯᎠᏃ ᏄᎵᏍᏔᏁᎢ ᎿᏉ ᏙᏱᏗᏢ ᏫᏗᎨᏥᎧᏅ, ᎯᎠ ᏄᏪᏎᎢ, ᎭᎵᏘ ᎲᏅ ᎯᏍᏕᎸ; ᏞᏍᏗ ᏩᎦᏔᎲᏒᎩ, ᏞᏍᏗ ᎠᎴ ᎯᎸᎯᏢ ᎤᏬᏓᎸ ᏣᎴᏫᏍᏔᏅᎩ; Ꮎ ᏦᏓᎸ ᏩᏗᏢᏍᏓ, ᏰᏣᏛᏓᎾᏏ.
18 ᎶᏗᏃ ᎯᎠ ᏂᏚᏪᏎᎴᎢ, ᏞᏍᏗ, ᏣᎬᏫᏳᎯ ᎠᏆᏤᎵᎦ;
19 ᎬᏂᏳᏉ ᎯᏅᏏᏓᏍᏗ ᎬᏩᎦᏘᏯ ᏣᏓᏙᎵᏍᏗ ᎨᏒ ᎯᎾᏄᎪᏫᏎᎸ, ᎠᎴ ᏣᏓᏙᎵᏍᏗ ᎨᏒ ᏣᏔᏃᎯᏍᏔᏅ, ᎾᏍᎩ ᏥᏍᎩᎾᏄᎪᏫᏎᎸ ᎬᏅ ᏍᎩᏍᏕᎸᎡᎸᎯ ᏥᎩ; ᎥᏝ ᎠᎴ Ꮎ ᏦᏓᎸ ᏰᎵ ᏫᎬᏆᏗᏫᏍᏙᏗ ᏱᎩ, ᎪᎱᏍᏗᏰᏃ ᎤᏲ ᏯᏆᏢᏔ ᎠᎴ ᏴᏥᏲᎤᎯ.
20 ᎬᏂᏳᏉ, ᎯᎠ ᎦᏚᎲ ᎡᏍᎦᏂᏳᏉ ᎾᎿ ᏩᏗᏢᏍᏙᏗᏱ, ᎠᎴ ᎤᏍᏗᏉ ᎦᏚᎭ; ᎾᎿᏉ ᏫᎦᏗᏢᏍᏓ; ᏝᏍᎪ ᎰᏩ ᎤᏍᏗᏉ ᏱᎩ? ᎠᏆᏓᏅᏙᏃ ᎬᏒᏍᏗ.
21 ᎯᎠᏃ ᏄᏪᏎᎴᎢ, ᎬᏂᏳᏉ, ᎯᎠ ᎾᏍᏉ ᏙᎬᏯᏓᏂᎸᏥᏏ, ᎾᏍᎩ ᎥᏝ ᏴᎦᏥᏛᏓ ᎯᎠ ᎦᏚᎲ ᎾᏍᎩ ᏥᏁᎢᏍᏓ.
22 ᏞᎩᏳ ᎾᎿ ᏩᏗᏢᏍᏓ; ᎥᏝᏰᏃ ᎪᎱᏍᏗ ᏴᎦᎦᏛᎦ ᎬᏂ ᎾᎿ ᏫᎷᏨᎭ. ᎾᏍᎩᏃ ᎢᏳᏍᏗ ᎾᎿ ᎦᏚᎲ ᏦᎠ ᏚᏃᎡᎢ.
23 ᏅᏙ ᎦᏳᎳ ᏗᎧᎴ ᎶᏗ ᏭᏴᎸ ᏦᎠ ᎦᏚᎲᎢ.
24 ᎿᏉᏃ ᏱᎰᏩ ᏓᎶᏂᎨ ᏓᏪᎵᎩᏍᎩ ᎠᏑᏴᏗ ᎠᎴ ᎠᏥᎸ ᎤᏅᎪᎥᏔᏁ ᏐᏓᎻᏱ ᎠᎴ ᎪᎹᎵᏱ, ᏱᎰᏬ ᎦᎸᎳᏗ ᏧᏓᎴᏁᎢ.
25 ᎠᎴ ᏚᏛᏔᏁ ᎾᏍᎩ ᏕᎦᏚᎲᎢ, ᎠᎴ ᏂᎦᏛ ᎾᎿ ᎤᏬᏓᎸᎢ, ᎠᎴ ᏂᎦᏛ ᏕᎦᏚᎲ ᎠᏁᎯ ᎠᎴ ᎾᏍᎩ ᎦᏙᎯ ᎤᏰᎾᎥᎢ.
26 ᎠᏎᏃ ᎶᏗ ᎤᏓᎵᎢ ᎤᏍᏓᏩᏗᏒ ᎤᎦᏔᎲᏎᎢ, ᎠᎴ ‾ᎠᎹ ᏄᎵᏍᏔᏁᎢ ᎠᎴ ᎢᎦᎧᎮᎢ.
27 ᎡᏆᎭᎻᏃ ᏑᎾᎴᏉ ᎤᎿᎷᏎ ᎾᎿ ᏭᎷᏤ ᏱᎰᏩ ᎠᎦᏔᎲ ᎤᎴᏅᎢ;
28 ᏐᏓᎻᏱᏃ ᎠᎴ ᎪᎹᎵᏱ ᎢᏗᏢ ᏫᏚᎧᎾᏁᎢ, ᎠᎴ ᏂᎬᎾᏛ ᎤᏬᏓᎸ ᎦᏙᎯ, ᎤᎪᎮᏃ, ᎠᎴ ᎬᏂᏳᏉ, ᎾᎿ ᏂᎬᎾᏛ ᏚᎦᏒᏍᏛ ᏓᎴᎲᏍᎨ ᎬᎾᏬᏙᏗᏱ ᏥᏚᎦᏒᏍᏙ ᎾᏍᎩᏯᎢ.
29 ᎯᎠᏃ ᏄᎵᏍᏔᏁᎢ ᎾᏍᎩ ᎤᏁᎳᏅᎯ ᏚᏲᏍᏔᏅ ᎤᏬᏓᎸ ᏕᎦᏚᎲᎢ, ᎤᏁᎳᏅᎯ ᎡᏆᎭᎻ ᎢᎤᏅᏓᏕᎢ, ᎠᎴ ᎶᏗ ᎤᏄᎪᏫᏎ ᎾᎿ ᎠᏲᏍᏗᏍᎬᎢ, ᎾᎯᏳ ᏥᏓᏲᏍᏗᏍᎨ ᏕᎦᏚᎲ ᎾᎿ ᎶᏗ ᎡᎲᎢ.
30 ᎶᏗᏃ ᏦᎠ ᎤᏄᎪᏤᎢ, ᎠᎴ ᎣᏓᎸ ᏭᏕᏁᎢ, ᎠᎴ ᎾᏍᏉ ᎠᏂᏔᎵ ᏧᏪᏥ ᎠᏂᎨᏴ; ᎠᏍᎦᎢᎮᏰᏃ ᏦᎠ ᎤᏕᏗᏱ; ᎤᏍᏓᎦᎸᏃ ᎡᎮᎢ, ᎤᏩᏒ, ᎠᎴ ᎠᏂᏔᎵ ᏧᏪᏥ ᎠᏂᎨᏴ.
31 ᎤᏓᏂᎵᎨᏃ ᎯᎠ ᏄᏪᏎᎴ ᎣᏂ ᎡᎯ, ᎩᏂᏙᏓ ᎠᎦᏴᎵᏳ, ᎥᏝ ᎠᎴ ᎡᎶᎯ ᏂᎬᎾᏛ ᏰᎭ ᎠᏍᎦᏯ ᎨᎩᏂᎷᏤᏗ ᎾᏍᎩᏯ ᎢᏳᎾᏛᏁᏗ ᏥᎩ ᎡᎶᎯ ᏂᎬᎾᏛᎢ.
32 Ꭷ, ᎩᎦᎨ ᎠᏗᏔᏍᏗ ᎡᏂᎤᎥᎦ ᎩᏂᏙᏓ, ᎠᎴ ᎡᎾᏂᏏᏁᎸᎭ, ᎩᏂᏙᏓᏃ ᎤᏁᏢᏔᏅᎯ ᎡᏂᏍᏆᏂᎪᏓᏁᎸᎭ.
33 ᎾᎯᏳᏉᏃ ᎤᏒᎢ ᎩᎦᎨ ᎠᏗᏔᏍᏗ ᎤᏂᎱᏁ ᎤᏂᏙᏓ; ᎤᏓᏂᎵᎨᏃ ᎤᎷᏤ ᎠᎴ ᎤᏙᏓ ᎤᏂᏏᏁᎴᎢ; [ᎤᏙᏓᏃ] ᎥᏝ ᏳᏙᎴᎰᏎ ᎤᏂᏏᏂᎸ, ᎠᎴ ᎢᎤᏗᏛᎲ.
34 ᎯᎠᏃ ᏄᎵᏍᏔᏁ ᎤᎩᏨᏛ, ᎾᏍᎩ ᎤᏓᏂᎵᎨ ᎯᎠ ᏄᏪᏎᎴ ᎣᏂ ᎡᎯ, ᎬᏂᏳᏉ ᎤᏒᎯ ᏒᏃᏱ ᏥᎨᏒ ᎠᏴ ᏥᏯᏂᏏᏁᎸᎩ ᎡᏙᏓ; ᎪᎯ ᎾᏍᏉ ᎤᏒ ᎡᏂᎤᏅᎭ ᎩᎦᎨ ᎠᏗᏔᏍᏗ; ᏂᎯᏃ ᎡᏒᎭ, ᎯᏯᏂᏏᏁᎸᎭ, ᎩᏂᏙᏓᏃ ᎤᏁᏢᏔᏅᎯ ᎡᏂᏍᏆᏂᎪᏓᏁᎸᎭ.
35 ᎾᎯᏳᏃ ᎾᏍᏉ ᎤᏒᎢ ᎩᎦᎨ ᎠᏗᏔᏍᏗ ᎤᏂᎱᏁ ᎤᏂᏙᏓ; ᎣᏂᏃ ᎡᎯ ᏚᎴᏁ ᎠᎴ ᏭᏂᏏᏁᎴᎢ; ᎤᏙᏓᏃ ᎥᏝ ᏳᏙᎴᎰᏎ ᎤᏂᏏᏂᎸ, ᎠᎴ ᎢᎤᏗᏛᎲ.
36 ᎾᏍᎩᏃ ᎢᏧᎳ ᎶᏗ ᏧᏪᏥ ᏗᏂᏁᎵᏛ ᏄᎵᏍᏔᏁ ᎤᏂᏙᏓ ᏧᏪᏥ.
37 ᎤᏓᏂᎵᎨᏃ ᎠᏧᏣ ᎤᎾᏄᎪᏫᏎᎢ, ᎠᎴ ᎼᎠᏈ ᏚᏬᎡᎢ; ᎾᏍᎩᏃ ᎤᏂᎦᏰᎵᎨ ᎠᏂᎼᎠᏈ ᎩᎳᎯᏳ ᏣᏁᎭ.
38 ᎣᏂᏃ ᎡᎯ ᎾᏍᏉ ᎠᏧᏣ ᎢᎤᎾᏄᎪᏫᏎᎢ, ᎠᎴ ᏇᎾᎻ ᏚᏬᎡᎢ; ᎾᏍᎩᏃ ᎤᏂᎦᏴᎵᎨ ᎠᎼᏏ ᏧᏪᏥ ᎩᎳᎯᏳ ᏣᏁᎭ.
* ᎠᏯᏙᎸᎢ 20
1 ᎡᏆᎭᎻᏃ ᎾᎿ ᎤᏂᎩᏎ ᏧᎦᎾᏮ ᎢᏗᏢ ᏭᎶᏎᎢ, ᎨᏕᏏᏃ ᏒᎵ ᎾᎿ ᎠᏰᎵ ᏭᏕᏁᎢ, ᎠᎴ ᎨᎳ ᏪᎮᎢ.
2 ᎡᏆᎭᎻᏃ ᎯᎠ ᏄᏪᏎ ᏎᎵ ᎤᏓᎵᎢ ᎤᏁᎢᏍᏗᏍᎬᎢ, ᎥᎩᏙᏉ; ᎠᏈᎻᎴᎩᏃ ᎨᎳ ᎤᎬᏫᏳᎯ ᎤᏓᏅᏎ ᎠᎴ ᏎᎵ ᏭᏯᏅᎮᎢ.
3 ᎠᏎᏃ ᎤᏁᎳᏅᎯ ᎤᎷᏤᎴ ᎠᏈᎻᎴᎩ ᏒᏃᏱ ᎠᏍᎩᏓᏍᎬᎢ, ᎠᎴ ᎯᎠ ᏄᏪᏎᎴᎢ, ᎬᏂᏳᏉ ᏣᏲᎱᏒᎯᏉ ᏂᎯ, ᏂᎦᎵᏍᏙᏗᎭ ᎾᏍᎩ ᎠᎨᏴ ᏥᏫᏯᏅᎲ; ᎩᎶᏰᏃ ᎠᏍᎦᏯ ᎤᏓᎵᎢ ᎾᏍᎩ.
4 ᎠᏎᏃ ᎠᏈᎻᎴᎩ ᎥᏝ ᎾᎥ ᎤᎷᏤᎸᎯ ᏱᎨᏎᎢ; ᎠᎴ ᎯᎠ ᏄᏪᏎᎢ, ᏣᎬᏫᏳᎯ ᎠᏆᏤᎵᎦ, ᏥᎪ ᎾᏍᏉ ᏄᏂᏍᎦᏅᏨᎾ ᏴᏫ ᏙᏘᎵ?
5 ᏝᏍᎪ ᎾᏍᎩ ᎥᎩᏙᏉ ᏯᏉᏎᎴᎢ, ᎠᎴ ᎠᎨᏴ ᎤᏩᏒ ᎥᎩᏙᏉ ᎤᏛᏅᎩ; ᏚᏳᎪᏛ ᎨᏒ ᎠᏆᏓᏅᏛᎢ, ᎠᎴ ᏂᏓᏍᎦᏅᎾ ᎨᏒ ᏗᏉᏰᏂ ᎾᏍᎩ ᎯᎠ ᎾᏆᏛᏁᎸ.
6 ᎤᏁᎳᏅᎯᏃ ᎯᎠ ᏄᏪᏎᎴ ᎠᏍᎩᏓᏍᎬᎢ, ᎠᏴ ᏥᎦᏔᎭ ᏚᏳᎪᏛ ᎨᏒ ᏣᏓᏅᏛ ᎾᏍᎩ ᎯᎠ ᏂᏩᏛᏁᎸᎢ; ᎠᏴᏰᏃ ᎬᏲᏍᏙᏓᏁᎸᎩ ᏍᎩᏍᎦᏅᏤᏗᏱ; ᎾᏍᎩ ᎢᏳᏍᏗ ᎥᏝ ᎤᏁᎳᎩ ᏱᎬᏰᎵᏎᎴ ᎯᏯᏒᏂᏍᏗᏱ.
7 ᎿᏉᏃ ᏥᎯᏯᎧᏏ Ꮎ ᎠᏍᎦᏯ ᎤᏓᎵᎢ; ᎠᏙᎴᎰᏍᎩ ᎾᏏ, ᎠᎴ ᏓᏣᏓᏙᎵᏍᏓᏁᎵ, ᎾᏍᎩᏃ ᎲᏁᏍᏗᏉ; ᎢᏳᏃ ᏂᏯᎧᏁᎸᎾ ᎢᎨᏎᏍᏗ, ᎯᎦᏔᎮᏍᏗ ᎤᏙᎯᏳᎯᏯ ᏣᏲᎱᎯᏍᏗ ᎨᏒᎢ, ᏂᎯ, ᎠᎴ ᏂᎦᏛ ᏕᏣᏓᏘᎾᎥᎢ.
8 ᎾᏍᎩ ᎢᏳᏍᏗ ᎠᏈᎻᎴᎩ ᏑᎾᎴᏉ ᎤᏗᏛᎮᎢ, ᎠᎴ ᏂᎦᏛ ᏧᏅᏏᏓᏍᏗ ᏫᏚᏯᏅᎮᎢ, ᎠᎴ ᎾᏍᎩ ᎯᎠ ᏂᎦᏛ ᏚᏃᎮᎮᎴᎢ; ᎾᏍᎩᏃ ᎠᏂᏍᎦᏯ ᎤᏣᏘ ᎠᏂᏍᎦᎢᎮᎢ.
9 ᎿᏉᏃ ᎠᏈᎻᎴᎩ ᎡᏆᎭᎻ ᏭᏯᏅᎮᎢ, ᎠᎴ ᎯᎠ ᏄᏪᏎᎴᎢ, ᎦᏙᏉ ᏍᎩᏴᏁᎸ? ᎠᎴ ᎦᏙ ᎠᏆᏛᏁᎸ ᎬᏍᎦᏅᏤᎸ, ᎾᏍᎩ ᎤᏣᏔᏅᎯ ᎡᏉᎯᏳ ᎣᎩᏍᎦᏅᎢᏍᏗᏱ ᏥᏂᏨᏁᎸ, ᎠᏴ, ᎠᎴ ᏗᏆᏤᎵ ᏴᏫ? ᎾᏍᎩ ᎢᏗᏓᏛᏁᏗ ᏂᎨᏒᎾ ᏂᏍᏋᎦ.
10 ᎠᏈᎻᎴᎩᏃ ᎯᎠ ᏄᏪᏎᎴ ᎡᏆᎭᎻ, ᎦᏙ ᏣᎪᎮ ᎾᏍᎩ ᎯᎠ ᏥᎿᏛᎦ?
11 ᎡᏆᎭᎻᏃ ᎯᎠ ᏄᏪᏎᎢ, ᎯᎠᏍᎩᏂ ᏅᏓᏳᎵᏍᏙᏔᏅᎩ, ᎥᏝ ᎤᏁᎳᏅᎯ ᎦᎾᏰᎯᏍᏗ ᎨᏒ ᎠᏂ ᏰᎭ, ᎠᏇᎵᏒᎩ; ᎠᎴ ᏓᎬᎩᎵ ᎠᏆᏓᎵᎢᏉ ᏛᎩᏍᏛᏗ, ᎠᏇᎵᏒᎩ.
12 ᎤᏙᎯᏳᎯ ᎠᏗᎾ ᎥᎩᏙᏉ; ᎡᏙᏓᏰᏃ ᎤᏪᏥ, ᎠᏎᏃ ᎥᏝ ᎡᏥ ᎤᏪᏥ ᏱᎩ; ᎠᏆᏓᎵᎢᏃ ᏄᎵᏍᏔᏅᎩ.
13 ᎯᎠᏃ ᏄᎵᏍᏔᏅᎩ, ᎾᏍᎩ ᎤᏁᎳᏅᎯ ᎠᏋᏕᎢᏍᏗᏱ ᎾᏋᏁᎸ ᎡᏙᏓ ᎦᏁᎸ ᎠᏇᏓᏍᏗᏱ, ᎯᎠ ᏅᏥᏪᏎᎸᎩ ᎠᏆᏓᎵᎢ, ᎯᎠ ᎾᏍᎩ ᏄᏍᏕᏍᏗ ᎣᏍᏛ ᏅᏓᏍᏆᏛᏁᎵ; ᎢᎸᎯᏢ ᎢᏂᎷᎨᏍᏗ, ᎥᎩᏙᏉ ᎭᏗᏍᎨᏍᏗ ᏍᎩᏃᎮᏍᎨᏍᏗ.
14 ᎠᏈᎻᎴᎩᏃ ᏫᏚᏯᏅᎮ ᎠᏫ ᎤᏂᏃᏕᎾ, ᎠᎴ ᏩᎦ, ᎠᎴ ᎠᏂᏍᎦᏯ ᏧᏅᏏᏓᏍᏗ, ᎠᎴ ᎠᏂᎨᏴ ᏧᏅᏏᏓᏍᏗ, ᎠᎴ ᎡᏆᎭᎻ ᏚᏪᎧᏁᎴᎢ, ᎠᎴ ᏔᎵᏁ ᎢᎤᏪᎧᏁᎴ ᎤᏓᎵᎢ ᏎᎵ.
15 ᎠᏈᎻᎴᎩᏃ ᎯᎠ ᏄᏪᏎᎢ, ᎬᏂᏳᏉ ᎠᏆᏤᎵᎪᎯ ᎦᏙᎯ ᎢᎬᏱᏗᏢ ᏕᎯᎧᏅ ᎠᎭ; ᎢᎸᎯᏢ ᎣᏏᏳ ᎯᏰᎸᏅᎭ ᎾᎿᏉ ᏩᏕᏅᎭ.
16 ᏎᎵᏃ ᎯᎠ ᏄᏪᏎᎴᎢ, ᎬᏂᏳᏉ ᎡᎶᏙ ᏌᏉ ᎢᏯᎦᏴᎵ ᎠᏕᎸ ᎤᏂᏁᎬ ᏕᏥᎥᏏ; ᎬᏂᏳᏉ ᎾᏍᎩ ᏗᏣᎦᏚᏢᏙᏗ ᎨᏎᏍᏗ ᏕᎨᏣᎧᏂᏍᎬ ᏂᎦᏛ ᎢᏤᎲᎢ, ᎠᎴ ᏂᎦᏛ ᏅᏩᎾᏓᎴᎢ; ᎾᏍᎩ ᎯᎠ ᎾᏥᏪᏎᎴ ᎠᏥᎬᏍᎪᎸᏁᎢ.
17 ᎡᏆᎭᎻᏃ ᎤᏁᎳᏅᎯ ᎤᏓᏙᎵᏍᏓᏁᎴᎢ; ᎤᏁᎳᏅᎯᏃ ᎤᏅᏩᏁ ᎠᏈᎻᎴᎩ, ᎠᎴ ᎾᏍᏉ ᎤᏓᎵᎢ, ᎠᎴ ᎠᏂᎨᏴ ᏧᏅᏏᏓᏍᏗ; ᎠᎴ ᏚᎾᎷᎸᏁᎢ.
18 ᏱᎰᏩᏰᏃ ᏗᎬᏩᎾᎷᎸᏗ ᏂᎨᏒᎾ ᏂᏚᏩᏁᎴ ᏂᎦᏛ ᎠᏈᎻᎴᎩ ᏚᏓᏘᎿᎥᎢ, ᏅᏗᎦᎵᏍᏙᏗᏍᎨ ᏎᎵ ᎡᏆᎭᎻ ᎤᏓᎵᎢ.
* ᎠᏯᏙᎸᎢ 21
1 ᏱᎰᏩᏃ ᎤᏩᏛᎯᎴ ᏎᎵ ᎾᏍᎩᏯ ᎤᏁᏨᎢ, ᎠᎴ ᏱᎰᏩ ᏄᏛᏁᎴ ᏎᎵ ᎾᏍᎩᏯ ᏄᏪᏒᎢ.
2 ᏎᎵᏰᏃ ᎤᏁᎵᏤᎢ, ᎠᎴ ᎤᎾᏄᎪᏫᏎᎴ ᎡᏆᎭᎻ ᎤᏪᏥ ᎠᏧᏣ, ᎿᏉ ᎤᏛᏐᏅᎯ ᎨᏎᎢ, ᎾᎯᏳ ᏓᏁᎶᏛᎢ, ᎾᏍᎩ ᎤᏁᎳᏅᎯ ᏧᏁᎢᏍᏓᏁᎴ ᎡᏆᎭᎻ.
3 ᎡᏆᎭᎻᏃ ᎡᏏᎩ ᏚᏬᎡ ᎤᏪᏥ ᎤᏕᏁᎸᎯ ᎾᏍᎩ ᏎᎵ ᏧᎾᏄᎪᏫᏎᎴᎢ.
4 ᎡᏆᎭᎻᏃ ᎤᎱᏍᏕᏎᎴ ᎤᏪᏥ ᎡᏏᎩ ᏧᏁᎳᏉ ᏧᏒᎯᏛ ᎡᎯ ᎨᏎᎢ, ᎾᏍᎩᏯ ᎤᏁᎳᏅᎯ ᎤᏁᏤᎸᎢ.
5 ᎡᏆᎭᎻᏃ ᎠᏍᎪᎯᏧᏈ ᎢᏳᏕᏘᏴᏛ ᎨᏎᎢ, ᎤᏪᏥ ᎡᏏᎩ ᎤᏕᏁᎸ.
6 ᏎᎵᏃ ᎯᎠ ᏄᏪᏎᎢ, ᎤᏁᎳᏅᎯ ᎠᎩᏰᏣᏍᏗᏱ ᏅᎬᎦ, ᎾᏍᎩᏃ ᏂᎦᏛ ᎠᎾᏛᎩᏍᎩ ᏓᏳᏂᏰᏥ ᎠᏴ ᏅᏓᎦᎵᏍᏙᏗᏍᎨᏍᏗ.
7 ᎠᎴ ᎯᎠ ᏄᏪᏎᎢ, ᎦᎪ ᏰᎵ ᎯᎠ ᎢᎬᏩᏪᏎᏗ ᎨᏎ ᎡᏆᎭᎻ, ᏎᎵ ᏗᏂᏲᎵ ᏙᏛᏍᏛᏂ? ᎥᏥᎾᏄᎪᏫᏏᏰᏃ ᎤᏪᏥ ᎠᏧᏣ, ᎿᏉ ᎤᏛᏐᏅᎯ ᏥᎩ.
8 ᎠᏲᎵᏃ ᎤᏛᏎᎢ, ᎠᎴ ᏓᏥᏍᏕᏎᎢ; ᎡᏆᎭᎻᏃ ᎤᏛᏅᎢᏍᏔᏁ ᎤᏣᏘ ᏧᎾᎵᏍᏓᏴᏗᏱ ᎾᎯᏳ ᎢᎦ ᎡᏏᎩ ᏓᏥᏍᏕᏒ.
9 ᏎᎵᏃ ᎤᎪᎮ ᎮᎦ ᎢᏥᏈᏱ ᎤᏕᏅᎯ ᎤᏪᏥ, ᎾᏍᎩ ᎡᏆᎭᎻ ᏧᎾᏄᎪᏫᏎᎴᎢ, ᎬᏩᏰᏣᏍᏗᏍᎨᎢ.
10 ᎾᏍᎩ ᎢᏳᏍᏗ ᏎᎵ ᎯᎠ ᏄᏪᏎᎴ ᎡᏆᎭᎻ, ᎯᎨᎯᏓ ᎯᎠ ᎠᏥᎾᏝᎢ ᎠᎨᏴ, ᎠᎴ ᎤᏪᏥ; ᎥᏝᏰᏃ ᎯᎠ ᎠᎨᏴ ᎤᏪᏥ ᎠᏥᎾᏝᎢᏉ ᎢᏧᎳᎭ ᎤᎾᏘᏰᏗ ᏱᎨᏎᏍᏗ ᏧᎬᏩᎶᏗ ᎠᏴ ᎠᏇᏥ, ᎯᎠ ᎾᏍᎩ ᎡᏏᎩ.
11 ᎯᎠᏃ ᎾᏍᎩ ᎤᏣᏘ ᎤᏲ ᎤᏓᏅᏓᏗᏍᏔᏁ ᎡᏆᎭᎻ, ᎤᏪᏥ ᏅᏗᎦᎵᏍᏙᏗᏍᎨᎢ.
12 ᎤᏁᎳᏅᎯᏃ ᎯᎠ ᏄᏪᏎᎴ ᎡᏆᎭᎻ, ᎥᏞᏍᏗ ᎤᏲ ᏱᏣᏓᏅᏓᏗᏍᏗᏍᎨᏍᏗ ᏱᏂᎦᎵᏍᏙᏗᏍᎨᏍᏗ ᎾᏍᎩᎾ ᎠᏧᏣ, ᎠᎴ ᏱᏂᎦᎵᏍᏙᏗᏍᎨᏍᏗ ᎯᎾᏝᎢ ᎠᎨᏴ; ᏂᎦᎥᏉ ᏎᎵ ᏂᏣᏪᏎᎸ, ᎯᏯᏛᏓᏍᏓᏏᏉ ᎧᏁᎬᎢ; ᎡᏏᎩᏰᏃ ᏚᏙᎥ ᎨᏥᏯᏅᏗᏍᎨᏍᏗ ᏣᏁᏢᏔᏅᎯ.
13 ᎠᎴ ᎾᏍᏉ ᎯᎠ ᎠᏥᎾᏝᎢ ᎠᎨᏴ ᎤᏪᏥ ᎤᎾᏓᏤᎵᏛ ᏴᏫ ᏅᏓᎦᏥᏴᏁᎵ, ᏂᎯ ᏤᏥ ᎨᏒ ᏅᏓᎦᎵᏍᏙᏔᏂ.
14 ᎡᏆᎭᎻᏃ ᏑᎾᎴᏉ ᎤᏗᏛᎮᎢ, ᎠᎴ ᎦᏚ ᎤᎩᏎ ᎠᎴ ᎠᏑᏢᏛ ᎠᎹ ᎬᏟᏍᏗ ᎤᏁᎩᏎᎢ, ᎮᎦᏃ ᏚᏁᎴᎢ, ᎠᎴ ᏓᎦᏰᏅᏔᏁᎢ, ᎠᎴ ᎠᎦᏂᎩᏍᏔᏁᎢ; ᎤᏂᎩᏎᏃ, ᎠᎴ ᏈᏯᏏᏆ ᎢᎾᎨ ᎨᏒ ᏭᏪᏙᎴᎢ.
15 ᎠᎹᏃ ᎤᏗᏒᏁ ᎠᏑᏢᏛ ᎠᏟᏍᏛᎢ, ᎠᎴ ᎤᎾᏍᏓᎸ ᎭᏫᏂᏗᏢ ᎤᏪᎧᏁ ᎠᏧᏣ.
16 ᎤᏪᏅᏎᏃ, ᎠᎴ ᎠᏧᏣ ᎦᏅᎬ ᏧᏳᎪᏗ ᏧᏪᏁᎢ ᏰᎵ Ꭸ ᎢᏴᏛ, ᎦᎶᏣᏗ ᏥᏂᏕᎦᎶᏄᎳ ᎢᏴᏛ; ᎯᎠᏰᏃ ᏄᏪᏎᎢ, ᏞᏍᏗ ᏥᎪᎥᎩ ᎠᏧᏣ ᎠᏲᏞᏍᎬᎢ; ᎦᏅᎬᏃ ᏧᏳᎪᏗ ᎤᏬᎴᎢ, ᎠᎴ ᎠᏍᏓᏯ ᎤᏠᏱᎴᎢ.
17 ᎤᏁᎳᏅᎯᏃ ᎤᏛᎦᏁ ᎠᏧᏣ ᎤᏪᎷᎬᎢ; ᏗᎧᎿᏩᏗᏙᎯᏃ ᎤᏁᎳᏅᎯ ᎤᏤᎵᎦ ᎦᎸᎳᏗ ᎢᏴᏛ ᏧᏁᏤᎴ ᎮᎦ, ᎠᎴ ᎯᎠ ᏅᏧᏪᏎᎴᎢ, ᎦᏙ ᎭᎵᏍᏗᎭ, ᎮᎦ? ᏞᏍᏗ ᏱᏍᎦᎢᎮᏍᏗ; ᎤᏁᎳᏅᎯᏰᏃ ᎠᏛᎬᎦ ᎤᏪᎷᎬ ᎠᏧᏣ ᎾᎿ ᎦᏅᎬᎢ.
18 ᏔᎴᎲᎦ, ᎯᏌᎳᏛᎦ ᎠᏧᏣ, ᎠᎴ ᎯᏂᏴᏎᏍᏗ; ᎤᏂᏣᏘᏰᏃ ᏴᏫ ᎤᎾᏓᏤᎵᏛ ᏅᏓᏥᏴᏁᎵ.
19 ᎤᏁᎳᏅᎯᏃ ᏚᏍᏚᎢᎡᎴ ᏗᎦᏙᎵ, ᎠᎴ ᎤᎪᎮ ᎠᏓᎴᏒ ᎠᎹ ᎠᏢᏗᏱ; ᎤᏪᏅᏎᏃ ᎠᎴ ᎠᏑᏢᏛ ᎠᎹ ᏭᏟᏍᏔᏁᎢ, ᎠᎴ ᎤᎱᏁ ᎠᏧᏣ.
20 ᎤᏁᎳᏅᎯᏃ ᏓᎧᎿᏩᏗᏙᎮ ᎠᏧᏣ, ᎠᎴ ᎤᏛᏎᎢ; ᎠᎴ ᎢᎾᎨᏉ ᎡᎮᎢ, ᎠᎴ ᎤᏛᏒ ᎦᎶᏣᏗ ᎦᏂᏙᎯ ᏄᎵᏍᏔᏁᎢ.
21 ᏇᎳᏂᏃ ᏚᏙᎥ ᎢᎾᎨ ᎡᎮᎢ; ᎤᏥᏃ ᎢᏥᏈᏱ ᏭᏯᏅᎡᎴ ᎤᏓᏴᏍᏗ.
22 ᎾᎯᏳᏃ ᎯᎠ ᏄᎵᏍᏔᏁᎢ, ᎾᏍᎩ ᎠᏈᎻᎴᎩ ᎠᎴ ᏈᎪᎵ ᏄᎬᏫᏳᏒ ᎠᏍᎦᏰᎬᏍᏓ ᎠᏈᎻᎴᎩ ᏧᏤᎵᎦ ᎤᏂᏣᏘ ᎨᏒ ᏧᏓᏘᎾᎢ, ᎬᏩᏁᏤᎴ ᎡᏆᎭᎻ, ᎯᎠ ᎾᏂᏪᏍᎨᎢ, ᎤᏁᎳᏅᎯ ᏕᏣᎧᎿᏩᏗᏙᎭ ᏂᎦᎥ ᎪᎱᏍᏗ ᎭᏛᏁᎲᎢ.
23 ᎾᏍᎩ ᎢᏳᏍᏗ ᎠᏂᏉ ᏍᏆᏎᎵᏓᏏ ᎤᏁᎳᏅᎯ ᏚᏙᏍᏛᎢ, ᎾᏍᎩ ᎦᎶᏄᎮᏛ ᏍᏋᏓᏁᏗᏱ ᏂᎨᏒᎾ, ᎠᏴ ᎠᏋᏒ, ᎠᎴ ᏗᏇᏥ, ᎠᎴ ᏗᏆᏁᏢᏔᏅᏛ; ᎾᏍᎩᏯᏍᎩᏂ ᎠᏴ ᎣᏍᏛ ᏂᎬᏯᏛᏁᎸᎢ, ᎾᏍᎩᏯ ᎾᏍᏉ ᎠᏴ ᏂᏍᏆᏛᏁᎮᏍᏗ, ᎠᎴ ᎦᏓ ᎠᎲ ᎾᎿ ᏤᏙᎸᎢ, ᎾᏍᎩᏯ ᎾᏍᏉ ᏅᏔᏛᏁᎵ.
24 ᎡᏆᎭᎻᏃ ᎯᎠ ᏄᏪᏎᎢ, ᏓᎦᏎᎵᏔᏂᏉ.
25 ᎡᏆᎭᎻᏃ ᎤᎬᏍᎪᎸᏁ ᎠᏈᎻᎴᎩ ᏅᏗᎦᎵᏍᏙᏗᏍᎨ ᎠᎹ ᎠᏢᏗᏱ ᎠᏓᎴᏒᎢ, ᎾᏍᎩ ᎠᏈᎻᎴᎩ ᏧᏅᏏᏓᏍᏗ ᎬᏍᎦᎢᏍᏓᎩ ᎬᏩᎩᎡᎸᎢ.
26 ᎠᏈᎻᎴᎩᏃ ᎯᎠ ᏄᏪᏎᎢ, ᎥᏝ ᏱᏥᎦᏔᎭ ᎾᏍᎩ ᎯᎠ ᎢᏳᎾᏛᏁᎸᎯ ᎨᏒᎢ; ᎥᏝ ᎠᎴ ᏱᏍᎩᏃᏁᎴᎢ, ᎥᏝ ᎠᎴ ᏱᎦᏛᎩᏍᎨᎢ ᎩᎳ ᎪᎯ ᎢᎦ ᏥᎩ.
27 ᎡᏆᎭᎻᏃ ᎠᏫ ᎤᏂᏃᏕᎾ ᎠᎴ ᏩᎦ ᏫᏚᏯᏅᎮᎢ, ᎠᎴ ᎠᏈᎻᎴᎩ ᏚᏪᎧᏁᎴᎢ; ᎠᎴ ᎾᏍᎩ ᎠᏂᏔᎵ ᎧᏃᎮᏛ ᏚᎾᏠᎯᏍᏔᏁᎢ.
28 ᎡᏆᎭᎻᏃ ᎦᎵᏉᎩ ᎠᏫ ᎤᏂᏃᏕᎾ ᎠᏂᎩᏏ ᎤᎾᏕᏘᏴᏛ ᎤᎾᏁᎳᎩ ᎢᏴᏛ ᏫᏚᏪᎧᏁᎢ.
29 ᎠᏈᎻᎴᎩᏃ ᎯᎠ ᏄᏪᏎᎴ ᎡᏆᎭᎻ, ᎦᏙᏃ ᎯᎠ ᎦᎵᏉᎩ ᎠᏫ ᎠᏂᎩᏏ ᎤᎾᏕᏘᏴᏛ ᎤᎾᏁᎳᎩ ᎢᏴᏛ ᏥᏕᎯᎧᎲᎦ?
30 ᎯᎠᏃ ᏄᏪᏎᎢ, ᎯᎠᏍᎩᏂ ᎦᎵᏉᎩ ᎠᏫ ᎠᏂᎩᏏ ᎤᎾᏕᏘᏴᏛ ᏙᏓᏍᎩᏯᏅᎡᎵ, ᎾᏍᎩᏃ ᎬᏉᎯᏳᏓᏁᎯ ᎨᏎᏍᏗ ᎾᏍᎩ ᎠᏴ ᎠᏆᏍᎪᏒᎯ ᎨᏒ ᎯᎠ ᎠᎹ ᎠᏢᏗᏱ.
31 ᎾᏍᎩ ᎢᏳᏍᏗ ᎾᎿ ᏈᏯᏏᏆ ᏚᏬᎡᎢ; ᏅᏗᎦᎵᏍᏙᏗᏍᎨ ᎾᎿ ᎢᏧᎳ ᎾᏍᎩ ᎠᏂᏔᎵ ᎤᎾᏎᎵᏔᏅᎢ.
32 ᎾᏍᎩᏃ ᏈᏯᏏᏆ ᏚᏙᎥ ᎧᏃᎮᏛ ᏚᎾᏠᎯᏍᏔᏁᎢ; ᎿᏉᏃ ᎠᏈᎻᎴᎩ ᏚᎴᏁᎢ, ᎠᎴ ᏈᎪᎵ ᏄᎬᏫᏳᏒ ᎠᏍᎦᏰᎬᏍᏓ ᎠᏈᎻᎴᎩ ᏧᏤᎵᎦ ᎤᏂᏣᏘ ᏧᏓᏘᎾᎢ, ᎠᎴ ᎢᎤᎾᏨᏎ ᎠᏂᏈᎵᏍᏗ ᎤᎾᏤᎵᎪᎯ ᏫᎤᏂᎷᏤᎢ.
33 [ᎡᏆᎭᎻᏃ] ᎤᏪᎧᏁ ᎡᏏᎵ ᏡᎬᎢ ᏈᏯᏏᏆ ᏚᏙᎥᎢ, ᎠᎴ ᎾᎿ ᎤᏓᏙᎵᏍᏔᏁᎴ ᏱᎰᏩ ᎾᏍᎩ ᏫᎾᏍᏛᎾ ᎡᎯ ᎤᏁᎳᏅᎯ.
34 ᎡᏆᎭᎻᏃ ᎠᏂᏈᎵᏍᏗ ᎤᎾᏤᎵᎪᎯ ᎦᏙᎯ ᎪᎯᏗᏳ ᎤᏪᏙᎴᎢ.
* ᎠᏯᏙᎸᎢ 22
1 ᎣᏂᏃ ᎯᎠ ᎾᏍᎩ ᏄᎵᏍᏔᏁᎢ, ᎾᏍᎩ ᎤᏁᎳᏅᎯ ᎤᎪᎵᏰᎡ ᎡᏆᎭᎻ, ᎠᎴ ᎯᎠ ᏄᏪᏎᎴᎢ, ᎡᏆᎭᎻ; ᎡᏆᎭᎻᏃ ᎠᏂ, ᎤᏛᏁᎢ.
2 ᎯᎠᏃ ᏄᏪᏎᎢ, ᎯᏯᏘᏄᎦ ᏤᏥ, ᎾᏍᎩ ᎤᏩᏒᎯᏳ ᏤᏥ, ᎡᏏᎩ ᏧᏙᎢᏛ, ᎾᏍᎩ ᎯᎨᏳᎢ ᏥᎩ, ᎠᎴ ᎼᎵᏯ ᎦᏓ ᏗᎲ ᏫᎷᎩ; ᎠᎴ ᎾᎿ ᎯᏯᎵᏍᎪᎸᏔᏅᎭ ᎠᏥᎸ ᎨᎳᏍᏙᏗ, ᎾᎿ ᎣᏓᎸ ᏨᏓᎬᏯᏎᎮᎵ.
3 ᎡᏆᎭᎻᏃ ᏑᎾᎴᏉ ᎤᏗᏛᎮᎢ, ᎠᎴ ᎤᏪᏰᎱᎳᏁ ᎤᏤᎵ ᏗᎦᎵᏯᏅᎯᏛ, ᎠᎴ ᎠᏂᏔᎵ ᎠᏂᏫᏅ ᏧᏅᏏᏓᏍᏗ ᏚᏘᏅᏎᎢ, ᎠᎴ ᎤᏪᏥ ᎡᏏᎩ, ᎠᎴ ᎠᏓ ᏚᏍᏡᏰ ᎠᏥᎸ ᎨᎳᏍᏗᏱ ᎪᏙᏗ, ᏚᎴᏁᏃ, ᎠᎴ ᎾᎿ ᎤᏁᎳᏅᎯ ᎤᏁᎢᏍᏓᏁᎸ ᏭᎶᏎᎢ.
4 ᏦᎢᏁᏃ ᎢᎦ ᎡᏆᎭᎻ ᏫᏚᎧᎿᏁᎢ, ᎠᎴ ᎢᏅ ᏚᎪᎮ ᎾᎿ ᏩᎦᏛᎢ.
5 ᎡᏆᎭᎻᏃ ᎯᎠ ᏂᏚᏪᏎᎴ ᎠᏂᏫᏅ ᏧᏅᏏᏓᏍᏗ, ᎠᏂᏉ ᎢᏍᏕᏙᎮᏍᏗ ᏗᎦᎵᏯᏅᎯᏛ ᎡᏍᏗᎦᏘᏰᏍᏗ; ᎠᏴᏃ ᎠᎴ ᎠᏫᏄᏣ Ꭸ ᏮᏓᏲᏍᏓᏓᏙᎵᏍᏔᏂ, ᏔᎵᏁᏃ ᎢᏍᏛᎷᏤᎸᎭ.
6 ᎡᏆᎭᎻᏃ ᎠᏓ ᏚᏴᎮ ᎠᏥᎸ ᎨᎳᏍᏗᏱ ᎪᏙᏗ ᎠᎴ ᏚᏃᎭᏝᏗᏍᏔᏁ ᎤᏪᏥ ᎡᏏᎩ; ᎠᏥᎸᏃ ᎤᏴᏎᎢ, ᎠᎴ ᎭᏰᎳᏍᏗ ᎤᏪᏅᏎᎢ, ᎾᏍᎩᏃ ᎠᏂᏔᎵ ᎢᏧᎳᎭ ᎤᏁᏅᏎᎢ.
7 ᎡᏏᎩᏃ ᎤᏁᏤᎴ ᎤᏙᏓ ᎡᏆᎭᎻ, ᎯᎠ ᏄᏪᏎᎢ, ᎡᏙᏓ; ᎡᏆᎭᎻᏃ ᎠᏂ, ᎠᏇᏥ, ᎤᏛᏁᎢ, ᎡᏏᎩᏃ ᎯᎠ ᏄᏪᏎᎢ, ᎬᏂᏳᏉ, ᎠᏉ ᎠᏥᎸ ᎠᎴ ᎠᏓ, ᎠᏫᏍᎩᏂ ᎠᏥᎸ ᎨᎳᏍᏙᏗ ᎭᏢ?
8 ᎡᏆᎭᎻᏃ ᎯᎠ ᏄᏪᏎᎢ, ᎠᏇᏥ, ᎤᏁᎳᏅᎯ ᎤᏩᏒ ᏛᏓᏩᏛᎡᎵ ᎠᏫ ᎠᏥᎸ ᎨᎳᏍᏙᏗ; ᎾᏍᎩᏃ ᎠᏂᏔᎵ ᎢᏧᎳᎭ ᎬᎾᎢᏎᏉ.
9 ᎿᏉᏃ ᎤᏂᎷᏤ ᎾᎿ ᎤᏁᎳᏅᎯ ᎤᏁᎢᏍᏓᏁᎸᎢ; ᎡᏆᎭᎻᏃ ᎠᏥᎸ ᎨᎳᏍᏗᏱ ᎤᏬᏢᏁ ᎾᎿᏂ, ᎠᎴ ᎠᏓ ᎣᏍᏛ ᏚᏝᏕᎢ, ᎠᎴ ᎤᎸᎴ ᎤᏪᏥ ᎡᏏᎩ, ᎠᎴ ᎠᏥᎸ ᎨᎳᏍᏗᏱ ᎤᏢᏁᎢ, ᎠᏓ ᏕᎠᏢ ᎦᏚᎢ.
10 ᎡᏆᎭᎻᏃ ᎤᏙᏯᏅᎯᏕ ᎠᎴ ᎭᏰᎳᏍᏗ ᎤᏴᎮ ᎤᎯᏍᏙᏗ ᎤᏪᏥ.
11 ᏗᎧᎿᏩᏗᏙᎯᏃ ᏱᎰᏩ ᎤᏤᎵᎦ ᏧᏁᏤᎴ ᎦᎸᎳᏗ, ᎯᎠ ᏅᏧᏪᏎᎢ, ᎡᏆᎭᎻ, ᎡᏆᎭᎻ: ᎯᎠᏃ ᏄᏪᏎᎢ, ᎠᏂ.
12 ᎯᎠᏃ ᏄᏪᏎᎢ, ᏞᏍᏗ ᎯᏯᏏᏔᏛᎩ ᎠᏫᏄᏣ, ᏞᏍᏗ ᎠᎴ ᎪᎱᏍᏗ ᎯᏴᏁᎸᎩ; ᎿᏉᏰᏃ ᏥᎦᏔᎭ ᎤᏁᎳᏅᎯ ᎯᎾᏰᏍᎬᎢ, ᏂᏍᎩᎨᏳᏔᏅᎾ ᏥᎩ ᏤᏥ, ᎤᏩᏒᎯᏳ ᏤᏥ.
13 ᎡᏆᎭᎻᏃ ᏚᏌᎳᏓᏁ ᏗᎦᏙᎵ, ᎠᎴ ᏫᏚᎧᎿᏁᎢ, ᎠᎴ ᏭᎪᎮ ᎤᏐᎭᏛ ᎢᏗᏢ ᎠᏫ ᎤᏙᏕᎾ ᏧᎪᏅᏍᏓᎵ ᏧᏲᏅᎯ ᏕᎫᏓᎸᏕ ᎤᎾᏍᏓᎸᎢ; ᎡᏆᎭᎻᏃ ᎤᏪᏅᏎ ᏭᏯᏅᎮ ᎾᏍᎩ ᎠᏫ ᎤᏃᏕᎾ, ᎠᎴ ᎤᎵᏍᎪᎸᏔᏁ ᎠᏥᎸ ᎨᎳᏍᏙᏗ ᎤᏁᏟᏴᏍᏔᏁ ᎤᏪᏥ.
14 ᎡᏆᎭᎻᏃ ᏱᎰᏩ-ᏱᎴ ᏚᏬᎡ ᎾᎿᏂ; ᎾᏍᎩ ᎩᎳᎯᏳ ᎢᎦᏪᏛ ᏥᎩ, ᏱᎰᏩ ᎤᏤᎵ ᎣᏓᎸ ᎠᏩᏛᏗ ᎨᏎᏍᏗ.
15 ᏗᎧᎿᏩᏗᏙᎯᏃ ᏱᎰᏩ ᎤᏤᎵᎦ ᏔᎵᏁ ᎦᎸᎳᏗ ᏗᎤᏁᏤᎴ ᎡᏆᎭᎻ,
16 ᎠᎴ ᎯᎠ ᏅᏧᏪᏎᎢ, ᎠᏋᏒ ᎨᎥ ᎠᏆᏎᎵᏙᏔᏅ, ᎠᏗᎭ ᏱᎰᏩ, ᎯᎠ ᏥᏂᏣᏛᏁᎸ, ᎠᎴ ᏤᏥ, ᎾᏍᎩ ᎤᏩᏒᎯᏳ ᏤᏥ, ᏂᏍᎩᎨᏳᏔᏅᎾ ᏥᎩ ᏅᏗᎦᎵᏍᏙᏗᎭ;
17 ᎾᏍᎩ ᏂᎯ ᎤᏣᏘ ᎣᏍᏛ ᏅᏓᎬᏯᏛᏁᎵ, ᎠᎴ ᏣᏁᏢᏔᏅᎯ ᎨᏒ ᎤᏣᏘ ᏓᎦᏥᏁᏉᎢ, ᎾᏍᎩᏯ ᏥᏄᏂᏧᏈᏍᏗ ᏃᏈᏏ ᎦᎸᎳᏗ ᏣᏂᎧᎳ, ᎠᎴ ᎾᏍᎩᏯ ᏃᏳ ᏥᏄᏧᏈᏍᏗ ᎠᎺᏉᎯ ᎠᎹᏳᎶᏗ ᏥᎦᎳᎨᏯ, ᎾᏍᎩᏯ ᏅᏓᎦᏥᏴᏁᎵ; ᎠᎴ ᏂᎯ ᏣᏁᏢᏔᏅᎯ ᏧᎾᏤᎵᎦ ᎨᏎᏍᏗ ᎬᏩᏂᏍᎦᎩ ᏚᏂᏍᏚᎲᎢ.
18 ᎠᎴ ᏂᎯ ᏣᏁᏢᏔᏅᎯ ᎨᏒ ᏅᏓᎦᎵᏍᏙᏔᏂ ᏄᎾᏓᎴᏒ ᏴᏫ ᎡᎶᎯ ᎠᏁᎲ ᎣᏍᏛ ᎢᏳᎾᎵᏍᏓᏁᏗ ᎨᏎᏍᏗ; ᏥᏁᎬ ᏦᎯᏳᎲᎦ ᏅᏗᎦᎵᏍᏙᏗᎭ.
19 ᎡᏆᎭᎻᏃ ᎠᏂᏫᏅ ᏧᏅᏏᏓᏍᏗ ᏫᏙᎤᎷᏤᎴᎢ, ᏚᎾᎴᏁᏃ, ᎠᎴ ᎢᏧᎳᎭ ᏈᏯᏏᏆ ᏭᏂᎶᏎᎢ; ᎡᏆᎭᎻᏃ ᏈᏯᏏᏆ ᏪᎮᎢ.
20 ᎣᏂᏃ ᎯᎠ ᎾᏍᎩ ᏄᎵᏍᏔᏁᎢ, ᎾᏍᎩ ᎡᏆᎭᎻ ᎠᏥᏃᏁᎴ ᎯᎠ ᏫᏥᏪᏎᎴᎢ, ᎬᏂᏳᏉ, ᎻˌᎵᎦ ᏗᏂᏲᎵ ᏚᎾᏄᎪᏫᏎᎸ ᏗᏍᏓᏓᏅᏟ ᏁᎰ,
21 ᎭᏏ ᎤᏓᏂᎵᎨᎢ, ᏆᏏᏃ ᎤᏅᏟ, ᎠᎴ ᎨᎽᎡᎵ ᎡᎳᎻ ᎤᏙᏓ,
22 ᎠᎴ ᎨᏎᏗ, ᎠᎴ ᎮᏐ, ᎠᎴ ᏈᎵᏓᏏ, ᎠᎴ ᏱᏗᎳᏈ, ᎠᎴ ᏇᏚᎡᎵ.
23 ᏇᏚᎡᎵᏃ ᎤᏪᏥ ᎵᏇᎩ ᎤᏕᏁᎴᎢ; ᎾᏍᎩ ᎯᎠ ᏧᏁᎳ ᎢᏯᏂᏛ ᎻˌᎵᎦ ᏚᎾᏄᎪᏫᏎᎴ ᏁᎰ, ᎡᏆᎭᎻ ᏗᎾᏓᏅᏟ.
24 ᏔᎵᏃ ᏧᏩᏔᏁ ᏧᏓᏴᏎ ᎵᏳᎹ ᏧᏙᎢᏛ, ᎾᏍᎩ ᎾᏍᏉ ᏚᎾᏄᎪᏫᏎᎢ, ᏘᏆ, ᎠᎴ ᎨᎭᎻ, ᏓᎭᏏ, ᎠᎴ ᎺᎠᎧ.
* ᎠᏯᏙᎸᎢ 23
1 ᏎᎵᏃ ᎠᏍᎪᎯᏧᏈ ᎦᎵᏉᎩᏦᏁ ᎢᏳᏕᏘᏴᏛ ᏄᎵᏍᏔᏁᎢ; ᎾᏍᎩ ᎯᎠ ᏄᏕᏘᏴᎮ ᎤᎴᏂᏙᎴ ᏎᎵ.
2 ᏎᎵᏃ ᎤᏲᎱᏎ ᎩᎵᎠ-ᎠᏆ ᏚᏙᎥᎢ; ᎾᏍᎩ ᎯᎠ ᎯᏆᏂ ᏥᏚᏙᎠ ᎨᎾᏂ ᎦᏓ ᎠᎲᎢ; ᎡᏆᎭᎻᏃ ᎤᎷᏤ ᎤᏲ ᎤᏓᏅᏓᏗᎴ ᏎᎵ ᏅᏗᎦᎵᏍᏙᏗᏍᎨᎢ ᎠᎴ ᎤᏍᎪᏂᎵᎴᎢ.
3 ᎡᏆᎭᎻᏃ ᏚᎴᏁ ᎤᏲᎱᎯᏎᎸᎯ ᎦᏅᎢ, ᎠᎴ ᏚᏁᏤᎴ ᎮᏗ ᏧᏪᏥ, ᎯᎠ ᏄᏪᏎᎢ,
4 ᎠᏴ ᏅᏆᏓᎴ ᎠᎴ ᎨᏙᎯᏉ ᎢᏤᎲᎢ; ᏍᎩᎥᏏ ᏗᏆᏓᏂᏐᏗᏱ ᎢᏤᎲᎢ, ᎾᏍᎩ ᏗᏥᏂᏐᏗᏱ ᏗᎬᎩᏲᎱᎯᏎᎸᎯ ᎾᎿ ᏗᏥᎪᏩᏛᏗᏱ ᏂᎨᏒᎾ.
5 ᎮᏗᏃ ᏧᏪᏥ ᎬᏩᏁᏤᎴ ᎡᏆᎭᎻ, ᎯᎠ ᏂᎬᏩᏪᏎᎴᎢ,
6 ᏍᎩᏯᏛᏓᏍᏓᏏ, ᏣᎬᏫᏳᎯ ᎠᏆᏤᎵ, ᎤᏣᏘ ᎡᎶᎸᏉᏗᏳ ᏣᎬᏫᏳᎯ ᏥᏍᎩᏰᎳᏗᏙᎭ; ᏦᎯᏍᏙᏗ ᏦᎦᏓᏂᏐᏗᏱ ᏣᏕᎯᏂᏏᏍᎨᏍᏗ ᏗᎨ ᏲᎱᎯᏎᎸᎯ; ᎥᏝ ᎠᏏᏴᏫ ᎠᏴ ᏃᎦᏛᏅ ᏣᎨᏳᏙᏗ ᏱᎨᏎᏍᏗ ᏧᏓᏂᏐᏗᏱ; ᎾᏍᎩ ᎯᏂᏐᏗᏱ ᏂᎨᏒᎾ ᏣᏲᎱᎯᏎᎸᎯ.
7 ᎡᏆᎭᎻᏃ ᏚᎴᏁᎢ, ᎠᎴ ᏚᏗᏌᏓᏕᎴ ᏴᏫ ᎾᎿ ᎠᏁᎯ, ᎾᏍᎩ ᎯᎠ ᎮᏗ ᏧᏪᏥ,
8 ᎠᎴ ᏚᎵᏃᎮᏔᏁᎢ, ᎯᎠ ᏂᏚᏪᏎᎴᎢ; ᎢᏳᏃ ᎣᏏᏳ ᎢᏥᏰᎸᏍᎨᏍᏗ ᏥᏂᏐᏗᏱ ᎠᎩᏲᎱᎯᏎᎸᎯ ᏥᎪᏩᏛᏗᏱ ᏂᎨᏒᎾ ᎢᏳᎵᏍᏙᏗᏱ, ᏍᎩᏯᏛᎬᎦ, ᎠᎴ ᏍᎩᏍᏕᎸ ᎡᏥᏔᏲᏏ ᎢᏆᎶᏂ ᏐᎭ ᎤᏪᏥ;
9 ᎾᏍᎩ ᎠᎩᏁᏗᏱ ᎤᏍᏓᎦᎸ ᎹᏈᎳ, ᎾᏍᎩ ᎤᏤᎵᎦ ᏥᎩ, ᎾᏍᎩ ᎤᎶᎨᏒ ᏩᏍᏛ ᏧᏍᏓᎦᎸ; ᎾᏍᎩ ᎢᎦᎢᏉ ᎠᏕᎸ ᏧᎬᏩᎶᏗ ᎨᏒ ᏓᎩᎬᏩᎶᏓᏁᎸᎭ, ᎠᎩᏁᎸᎭ, ᎠᏆᏤᎵᎦ ᏂᎦᎵᏍᏔᏅᎭ ᎾᏍᎩ ᏗᏆᏓᏂᏐᏗᏱ ᎢᏤᎲᎢ.
10 ᎢᏆᎶᏂᏃ ᎮᏗ ᏧᏪᏥ ᎠᏁᎲ ᎤᏓᏑᏰᎢ; ᎢᏆᎶᏂᏃ ᎠᎯᏗ ᎤᏁᏤᎴ ᎡᏆᎭᎻ ᎠᏂᎦᏔᎲ ᎮᏗ ᏧᏪᏥ, ᎾᏍᎩ ᏂᎦᏛ ᎤᏤᎵᎦ ᎦᏚᎲ ᎠᏐᏴ ᎦᎶᎯᏍᏗᏱ ᎠᏂᏴᏍᏗᏍᎩ, ᎯᎠ ᏄᏪᏎᎢ,
11 ᎥᏝ, ᏣᎬᏫᏳᎯ ᎠᏆᏤᎵᎦ, ᎠᏴᏍᎩᏂ ᏍᏆᏛᏓᏍᏓᏏ; ᏠᎨᏏ ᎬᎥᏏ, ᎠᎴ ᎾᎿ ᎤᏍᏓᎦᎸᎢ ᎬᎥᏏ; ᏘᏆᏤᎵ ᏴᏫ ᏏᏁᏥ ᎠᏂᎦᏔᎲ ᎾᏍᎩ ᎬᎥᏏ; ᎯᏂᏌᏉ ᏣᏲᎱᎯᏎᎸᎯ.
12 ᎡᏆᎭᎻᏃ ᎤᏗᏌᏓᏕ ᏴᏫ ᎾᎿ ᎠᏁᎯ ᎠᏂᎦᏔᎲᎢ.
13 ᎠᎴ ᎤᏁᏤᎴ ᎢᏆᎶᏂ ᎾᎿ ᎠᏁᎯ ᏴᏫ ᎤᎾᏛᏓᏍᏛᎢ, ᎯᎠ ᏄᏪᏎᎢ, ᎢᏳᏃ ᏍᎩᏁᎮᏍᏗ, ᎬᏔᏲᏏ ᏍᏆᏛᏓᏍᏓᏁᏗᏱ, ᎠᏕᎸ ᏙᏓᎬᏁᎵ ᏠᎨᏏ ᏓᎬᏯᏓᏴᎡᎵ; ᏗᏍᎩᎩᏏ, ᎾᎿᏃ ᏥᏂᏌᏅᎭ ᎠᎩᏲᎱᎯᏎᎸᎯ.
14 ᎢᏆᎶᏂᏃ ᎤᏁᏤᎴ ᎡᏆᎭᎻ, ᎯᎠ ᏄᏪᏎᎴᎢ,
15 ᏣᎬᏫᏳᎯ ᎠᏆᏤᎵ, ᎠᏴ ᏍᏆᏛᏓᏍᏓᏏ; ᎾᏍᎩ ᎦᏙᎯ ᏅᎩᏧᏈ ᏎᎩᎵ ᎠᏕᎸ ᎤᏁᎬ ᏧᎬᏩᎶᏗ; ᎦᏙᏃ ᎩᏅᏙᏗ ᎠᏴ ᎠᎴ ᏂᎯ ᎾᏍᎩᏉ ᎢᎦᎢ? ᎯᏂᏌᏉᏍᎩᏂ ᏣᏲᎱᎯᏎᎸᎯ.
16 ᎡᏆᎭᎻᏃ ᎤᏛᏓᏍᏓᏁᎴ ᎢᏆᎶᏂ, ᎠᎴ ᎡᏆᎭᎻ ᎠᏕᎸ ᎤᏁᎬ ᎤᏓᏁᎴ ᎢᏆᎶᏂ ᎾᏍᎩ ᎢᎦᎢ ᎤᏁᎢᏍᏔᏅ ᎤᎾᏛᏓᏍᏛ ᎮᏗ ᏧᏪᏥ, ᏅᎩᏧᏈ ᏎᎩᎵ ᎠᏕᎸ ᎤᏁᎬ ᎠᏂᏃᏗᏍᎩ ᎤᏂᏃᏔᏂᏓᏍᏗ.
17 ᎢᏆᎶᏂᏃ ᎤᎶᎨᏒ ᎹᏈᎳ ᎾᏍᎩ ᎹᎺᎵᏱ ᎢᎬᏱᏗᏢ ᏥᎦᎶᎨᏎᎢ, ᏠᎨᏏ ᎠᎴ ᎾᎿ ᎤᏍᏓᎦᎸᎢ, ᎠᎴ ᏂᎦᏛ ᏕᏡᎬ ᎾᎿ ᏠᎨᏏ, ᎭᏫᏂᏗᏢ ᏓᏟᎶᎢᏙᎸ ᎬᏩᏚᏫᏛ, ᏓᏥᏍᏓᏱᏕᎴ
18 ᎡᏆᎭᎻ ᏧᏤᎵᎦᏯ ᏂᏓᎬᏁᎴᎢ, ᎠᏂᎦᏔᎲ ᎮᏗ ᏧᏪᏥ; ᎾᏍᎩ ᏂᎦᏛ ᎤᏪᏚᎲ ᎦᎶᎯᏍᏗᏱ ᎠᏂᏴᏍᏗᏍᎩ ᎠᏂᎦᏔᎲᎢ.
19 ᎣᏂᏃ ᎿᏉ ᎡᏆᎭᎻ ᎤᏂᏌᏁ ᎤᏓᎵᎢ ᏎᎵ ᎹᎩᏈᎳ ᏠᎨᏏ ᎤᏍᏓᎦᎸᎢ, ᎾᏍᎩ ᎹᎺᎵᏱ ᎢᎬᏱᏗᏢ ᏥᎦᎶᎨᏎᎢ; ᎾᏍᎩ ᎯᏆᏂ ᏥᏚᏙᎥ ᎨᎾᏂ ᎦᏓ ᎠᎲᎢ.
20 ᎾᏍᎩᏃ ᏠᎨᏏ ᎠᎴ ᎾᎿ ᎤᏍᏓᎦᎸᎢ, ᎮᏗ ᏧᏪᏥ ᎬᏩᏍᏓᏱᏕᎴ ᎡᏆᎭᎻ, ᎤᏤᎵᎦᏯ ᏂᎬᏩᏁᎴ ᏗᏓᏂᏐᏗᏱ.
* ᎠᏯᏙᎸᎢ 24
1 ᎡᏆᎭᎻᏃ ᎤᏛᏐᏅᎯ ᎨᏎᎢ, ᎠᎴ ᏧᏕᏘᏱᎶᏛ; ᏱᎰᏩᏃ ᏂᎦᎥ ᎪᎱᏍᏗ ᎣᏍᏛ ᎢᏳᏛᏁᎸᎯ ᎨᏎ ᎡᏆᎭᎻ.
2 ᎡᏆᎭᎻᏃ ᎯᎠ ᏄᏪᏎᎴ ᎤᏓᏂᎵᎨ ᎤᏅᏏᏓᏍᏗ ᎦᏁᎸ ᎡᎯ, ᎾᏍᎩ ᏂᎦᎥ ᎤᎿᎥ ᎤᎬᏫᏳᏌᏕᎩ, Ꭷ, ᏦᏰᏂ ᏥᎦᎶ ᎭᏫᏂᏗᏢ ᎯᏄᏴᏓ;
3 ᎾᏍᎩᏃ ᏓᎬᏯᏎᎵᏙᏔᏂ ᏱᎰᏩ ᏚᏙᏍᏛᎢ, ᎾᏍᎩ ᎤᏁᎳᏅᎯ ᎦᎸᎳᏗ, ᎠᎴ ᎤᏁᎳᏅᎯ ᎡᎶᎯ, ᎾᏍᎩ ᎠᏂᎨᎾᏂ ᏧᏁᏥ ᏫᏯᏅᎡᏗ ᏂᎨᏒᎾ ᎠᏇᏥ ᎤᏓᏴᏍᏗ, ᎾᏍᎩᎾ ᎠᏁᎲ ᏣᏆᏓᏑᏯ;
4 ᎠᏆᏤᎵᎪᎯᏍᎩᏂ ᏮᏘᎶᏏ, ᎠᎴ ᏗᎩᏴᏫ ᏗᏁᎲᎢ, ᎠᎴ ᎾᎿ ᏮᏘᏯᏅᎯ ᎠᏇᏥ ᎡᏏᎩ ᎤᏓᏴᏍᏗ.
5 ᎤᏅᏏᏓᏍᏗᏃ ᎯᎠ ᏄᏪᏎᎴᎢ, ᎢᏳᎾᏃ ᎠᎨᏴ ᏄᏚᎵᏍᎬᎾ ᎢᎨᏎᏍᏗ ᎠᏂ ᎢᏴᏛ ᎠᎩᏍᏓᏩᏙᎯᏍᏗᏱ; ᏥᎪ ᎠᏎ ᎾᎿ ᏗᏣᏓᎴᏅ ᎢᏴᏛ ᏫᏥᏯᏗᏃᎯᏍᏗ ᎢᎨᏎᏍᏗ ᏤᏥ?
6 ᎡᏆᎭᎻᏃ ᎯᎠ ᏄᏪᏎᎴᎢ, ᎮᏯᏔᎮᏍᏗ ᏞᏍᏗ ᎠᏇᏥ ᏔᎵᏁ ᎾᎿ ᏥᏫᎯᏯᏘᏅᏍᏔᏂ.
7 ᏱᎰᏩ ᎦᎸᎳᏗ ᎤᏁᎳᏅᎯ, ᎾᏍᎩ ᏩᎩᏯᏅᏛ ᏥᎩ ᎡᏙᏓ ᎦᏁᎸ, ᎠᎴ ᏗᎩᏴᏫ ᎤᎾᏤᎵᎪᎯ ᎨᏒᎢ, ᎠᎴ ᎾᏍᎩ ᏣᎩᏁᏤᎸᎩ, ᎠᎴ ᎾᏍᎩ ᏣᏆᏎᎵᏓᏁᎸᎩ ᎯᎠ ᏥᏄᏪᏒᎩ, ᏂᎯ ᏣᏁᏢᏔᏅᎯ ᎯᎠ ᎦᏙᎯ ᏓᎦᏥᏁᎵ; ᎾᏍᎩ ᏓᎦᏅᏏ ᎤᏤᎵ ᏗᎧᎿᏩᏗᏙᎯ ᎢᎬᏱᏗᏢ ᏫᎦᏛᎢ, ᎠᎴ ᎾᎿ ᏮᏘᏯᏅᎯ ᎠᏇᏥ ᎤᏓᏴᏍᏗ.
8 ᎢᏳᏃ ᎠᎨᏴ ᏄᏚᎵᏍᎬᎾ ᎢᎨᏎᏍᏗ ᏅᏓᏣᏍᏓᏩᏛᏍᏗᏱ, ᎿᏉ ᏣᏚᏓᎴᏛ ᎨᏎᏍᏗ ᎯᎠ ᎾᏍᎩ ᏍᏆᏎᎵᏓᏁᎸᎢ; ᏞᏍᏗ ᎠᏗᎾ ᎠᏇᏥ ᏔᎵᏁ ᎾᎿ ᏥᏫᎯᏯᏘᏅᏍᏔᏂ.
9 ᎠᏥᏅᏏᏓᏍᏗᏃ ᎤᏏᏄᏴᏔᏁ ᎤᏅᏏᏙᎯ ᎡᏆᎭᎻ ᎦᎦᎶ ᎭᏫᏂᏗᏢ, ᎠᎴ ᎾᏍᎩ ᎯᎠ ᎤᎬᏩᎵ ᎤᏎᎵᏓᏁᎴᎢ.
10 ᎠᏥᏅᏏᏓᏍᏗᏃ ᎠᏍᎪᎯ ᎨᎻᎵ ᏚᏘᏅᏎᎢ, ᎤᏅᏏᏙᎯ ᏚᏪᎧᎲ ᎨᎻᎵ ᏗᎪᏣᎴᏛ, ᎠᎴ ᎤᏂᎩᏎᎢ; ᏂᎦᏛᏰᏃ ᏧᎬᏩᎶᏗ ᎤᏅᏏᏙᎯ ᎤᏤᎵᎦ ᎾᏍᎩ ᎤᏒᎦᎴᎢ: ᏚᎴᏁᏃ, ᎠᎴ ᎺᏌᏆᏕᎻ ᏭᎶᏎᎢ, ᏁᎰ ᏧᏪᏚᎲᎢ.
11 ᎨᎻᎵᏃ ᏕᎤᎵᏂᏆᏅᏔᏁ ᏙᏱᏗᏢ ᎦᏚᎲᎢ ᎠᎹ ᎠᏢᏗᏱ ᎠᏓᎴᏒᎢ, ᎿᏉ ᎤᏒᎯᏰᏱ ᏥᎨᏐᎢ, ᎾᎯᏳ ᎿᏉ ᎠᏂᎨᏴ·ᎠᎹ ᏥᏓᏂᏟᏍᎪᎢ.
12 ᎯᎠᏃ ᏄᏪᏎᎢ, ᏱᎰᏩ ᏣᏁᎳᏅᎯ ᎠᎩᏅᏏᏙᎯ ᎡᏆᎭᎻ ᎤᏤᎵᎦ, ᎣᏍᏛ ᏫᎾᏆᎵᏍᏓᏏ ᎪᎯ ᎢᎦᏥᎩ, ᎠᎴ ᎣᏍᏛ ᏂᏯᏛᏂᏏ ᎠᎩᏅᏏᏙᎯ ᎡᏆᎭᎻ.
13 ᎬᏂᏳᏉ ᎠᏴ ᎠᏂ ᏥᏙᎦ ᎠᎹ ᎠᏢᏗᏱ ᎠᏓᎴᏒᎢ; ᎠᎴ ᎦᏚᎲ ᎠᏁᎯ ᎠᏂᏍᎦᏯ ᏧᏁᏥ ᎠᏂᎨᏴ ᎠᎹ ᏓᏂᏢᎯᎯᎭ;
14 ᎯᎠᏃ ᏫᏂᎦᎵᏍᏓ, ᎾᏍᎩ ᎠᏛ ᎯᎠ ᏂᏥᏪᏎᎸᎭ, ᎡᎳᏗ ᏅᎦ ᎠᎹ ᏣᏟᏍᏗ, ᎠᎴ ᎦᏗᏔ; ᎯᎠᏃ ᎾᎩᏪᏎᎸᎭ, ᎭᏗᏔ, ᎠᎴ ᎾᏍᏉ ᎨᎻᎵ ᏙᏓᎬᏯᏗᏔᏍᏓᏁᎵ; ᎾᏍᎩ ᎯᏅᏏᏓᏍᏗ ᎡᏏᎩ ᎯᏯᏑᏯᎡᎸᎯ ᎨᏎᏍᏗ; ᎾᏍᎩᏃ ᎦᏙᎴᎣᎯᏍᏔᏅᎭ ᎣᏍᏛ ᏂᏯᏛᏁᎸ ᎠᎩᏅᏏᏙᎯ.
15 ᎯᎠᏃ ᏄᎵᏍᏔᏁᎢ, ᎾᏍᎩ ᎠᏏᏉ ᏄᏁᏦᏅᎾ ᎨᏎᎢ, ᎾᏍᎩ ᎬᏂᏳᏉ ᏧᏄᎪᏤᎢ, ᎠᎹ ᎠᏟᏍᏗ ᎤᏃᎭᏝᎮᎢ ᎵᏇᎩ ᎾᏍᎩ ᏇᏚᎡᎵ ᎤᏕᏁᎸᎯ, ᎾᏍᎩ ᎤᏪᏥ ᎻˌᎵᎦ ᏁᎰ ᎡᏆᎭᎻ ᏗᎾᏓᏅᏟ ᎤᏓᎵᎢ.
16 ᎾᏍᎩᏃ ᎠᏛ ᎤᏣᏘ ᎤᏬᏚᎯᏳ ᎨᏎ ᏗᎧᏃᏗᏱ, ᎠᏥᏴᏛ ᏂᎨᏒᎾ, ᎥᏝ ᎠᎴ ᎩᎶ ᎠᏍᎦᏯ ᎤᎦᏙᎥᏒᎯ ᏱᎨᏎᎢ; ᎠᎹᏃ ᎠᏢᏗᏱ ᎠᏓᎴᏒ ᏭᏴᎴᎢ, ᎠᎴ ᎠᎹ ᎠᏟᏍᏗ ᏭᎧᎵᎴᎢ ᏗᎤᏄᎪᏤᏃ.
17 ᎠᏥᏅᏏᏓᏍᏗᏃ ᏚᏍᏆᎸᏔᏁ ᏫᏚᏠᏎᎢ, ᎠᎴ ᎯᎠ ᏄᏪᏎᎢ, ᎤᏍᏗ ᎠᎹ ᎬᏯᏗᏔᏏ ᏣᏟᏍᏛᎢ.
18 ᎯᎠᏃ ᏄᏪᏎᎢ, ᎭᏗᏔ ᏣᎬᏫᏳᎯ ᎠᏆᏤᎵᎦ; ᎤᎵᏍᏗᏳᏃ ᎡᎳᏗ ᏄᏩᏁᎴ ᎠᎹ ᎠᏟᏍᏗ ᎠᏰᎲᎢ, ᎤᏬᏰᏂ ᎤᏝᏁᎢ, ᎠᎴ ᎤᎱᏁᎢ.
19 ᎿᏉᏃ ᎤᎱᏃᏅ, ᎯᎠ ᏄᏪᏎᎢ, ᎾᏍᏉ ᎨᎻᎵ ᏗᏣᏤᎵᎦ ᎠᎹ ᏓᎦᏥᏢᎡᎵ ᎬᏂ ᏓᎾᏗᏔᎰᏅᎭ.
20 ᎤᎵᏍᏗᏳᏃ ᎠᎹ ᎠᏟᏍᏗ ᎠᏰᎲ ᏥᏳᎯ ᏭᏟᏍᏔᏁᎢ, ᏔᎵᏁᏃ ᎠᎹ ᎠᏢᏗᏱ ᎠᏓᎴᏒ ᏭᏗᏢᏍᏔᏁᎢ ᎠᎹ ᏭᏢᎮᎢ, ᏂᎦᏛᏃ ᎨᎻᎵ ᏚᏢᎡᎴᎢ.
21 ᎠᏍᎦᏯᏃ ᎠᏍᏆᏂᎪᎯᏎᎲ ᎠᎨᏴ ᎡᎳᏪᏉ ᎤᏩᏎᎢ, ᎠᏓᏅᏖᏍᎨ ᏥᎪ ᏱᎰᏩ ᎣᏍᏛ ᎾᏆᏛᏂᏏ ᎨᏙᎲᎢ, ᎡᎵᏍᎨᎢ.
22 ᎯᎠᏃ ᏄᎵᏍᏔᏁᎢ, ᎾᏍᎩ ᎨᎻᎵ ᏚᎾᏘᏔᎰᏅ, ᎾᏍᎩ ᎠᏍᎦᏯ ᎠᏕᎸ ᏓᎶᏂᎨ ᎠᎵᏴᏌᏙᏗ ᏭᎴᏎᎢ, ᎠᏰᎵ ᏎᎩᎵ ᎢᏳᏓᎨᏛ, ᏔᎵᏃ ᏧᏬᏰᏂ ᏧᎵᏰᏠᏍᏗ ᎠᏕᎸ ᏓᎶᏂᎨ ᎠᏍᎪᎯ ᏎᎩᎵ ᎢᏳᏓᎨᏛ.
23 ᎯᎠᏃ ᏄᏪᏎᎢ, ᎦᎪ ᎤᏪᏥ ᏂᎯ? ᏍᎩᏃᎲᏏ; ᏥᎪ ᏰᎵᏉ ᎤᏜᏅᏛ ᏣᏙᏓ ᎦᏁᎸ ᎣᎩᏒᏍᏗᏱ?
24 ᎯᎠᏃ ᏄᏪᏎᎴᎢ, ᏇᏚᎡᎵ ᎤᏪᏥ ᎠᏴ, ᎾᏍᎩ Ꮋ﹕ᎵᎦ ᎤᏪᏥ ᏁᎰ ᏧᎷᎸᏁᎴᎢ.
25 ᎯᎠᏃ ᎾᏍᏉ ᏂᎤᏪᏎᎴᎢ, ᎢᏧᎳ ᎧᏁᏍᎦ ᎠᎴ ᎨᎶᎸᏗ ᏰᎵᏉ ᎣᎩᎭ, ᎠᎴ ᎤᏜᏅᏛᏉ ᎠᏒᏍᏗᏱ.
26 ᎾᏍᎩᏃ ᎠᏍᎦᏯ ᎡᎳᏗ ᏄᏛᏁᎴᎢ, ᎠᎴ ᏱᎰᏩ ᎤᏓᏙᎵᏍᏓᏁᎴᎢ.
27 ᎯᎠᏃ ᏄᏪᏎᎢ, ᎦᎸᏉᏗᏳ ᎨᏎᏍᏗ ᏱᎰᏩ ᎤᏁᎳᏅᎯ ᎡᏆᎭᎻ ᎠᎩᏅᏏᏙᎯ ᎤᏤᎵᎦ; ᎾᏍᎩ ᏄᏲᎯᏍᏔᏅᎾ ᏥᎩ ᎤᏓᏙᎵᏍᏗ ᎨᏒᎢ, ᎠᎴ ᎤᏤᎵᎦ ᏚᏳᎪᏛ ᎨᏒᎢ; ᏅᏃᎯᏰᏃ ᎠᏆᏕᏙᏩᏗᏒᎢ, ᏱᎰᏩ ᎠᏆᏘᏃᎦ ᎠᎩᏅᏏᏙᎯ ᎠᎾᎵᏅᏟ ᎠᏂᏁᎸᎢ.
28 ᎾᏍᎩᏃ ᎠᏛ ᏚᏍᏆᎸᏔᏁᎢ, ᎠᎴ ᎤᏥ ᎦᏁᎸᎢ ᏫᏚᏃᏁᎴ ᏄᎵᏍᏔᏂᏙᎸᎢ.
29 ᎵᏇᎩᏃ ᎤᏙ ᎡᎮᎢ, ᎠᎴ ᎴᏆᏂ ᏚᏙᎡᎢ; ᎴᏆᏂᏃ ᎤᏄᎪᏤ ᏭᏗᏢᏍᏔᏁ ᎠᏍᎦᏯ ᏤᏙᎲ, ᎾᏍᎩ ᎠᎹ ᎠᏢᏗᏱ ᎠᏓᎴᏒᎢ.
30 ᎯᎠᏃ ᏄᎵᏍᏔᏁᎢ ᎾᏍᎩ ᎠᎢᏴᏌᏙᏗ ᎤᎪᎲ, ᎠᎴ ᏗᎵᏰᏠᏍᏗ ᎤᏙ ᏧᏬᏰᏂ ᏚᎵᏰᏠᎲ ᏚᎪᎲ, ᎠᎴ ᎤᏛᎦᏅ ᎵᏇᎩ ᎤᏙ ᎧᏁᎬᎢ, ᎯᎠ ᏂᎦᏪᏍᎬᎢ, ᎯᎠ ᎾᎩᏪᏎᎸᎩ ᎠᏍᎦᏯ, ᎾᏍᎩ ᏭᎷᏤᎴ ᎠᏍᎦᏯ, ᎠᎴ ᎬᏂᏳᏉ, ᎨᎻᎵ ᎠᏂᏙᎾᎥ ᎦᏙᎨᎢ ᎠᎹ ᎠᏢᏗᏱ ᎠᏓᎴᏒᎢ.
31 ᎯᎠᏃ ᏄᏪᏎᎢ, ᎡᎯᏴᎭ, ᏱᎰᏩ ᎣᏍᏛ ᎢᏣᏛᏁᎸᎯ, ᎦᏙᏃ ᏙᏱᏗᏢᏉ ᏗᎯᏙᎦ? ᎠᏆᏛᏅᎢᏍᏔᏅᏰᏃ ᎦᎵᏦᏕ, ᎠᎴ ᎨᎻᎵ ᎤᏂᏴᏍᏗᏱ.
32 ᎠᏍᎦᏯᏃ ᎦᎵᏦᏕ ᎤᏴᎴᎢ; ᎨᎻᎵᏃ ᏚᏍᏆᏓᏃᏴᎮᎢ, ᎧᏁᏍᎦᏃ ᎠᎴ ᎨᎶᎸᏗ ᏚᏁᎴ ᎨᎻᎵ, ᎠᎴ ᎠᎹ ᎤᏁᏁᎴ ᏧᎳᏏᏕᏂ ᏧᏬᏑᎴᏗ, ᎠᎴ ᎠᏂᏍᎦᏯ ᏓᏘᏁᎲ ᏧᎾᎳᏏᏕᏂ ᏧᏃᏑᎴᏗ.
33 ᎿᏉᏃ ᎠᏥᏝᏁᎴ ᎤᎵᏍᏓᏴᏗ; ᎠᏎᏃ ᎯᎠ ᏄᏪᏎᎢ, ᎥᏝ ᏴᎦᎦᎵᏍᏓᏴᎲᎦ ᎬᏂ ᏥᏃᏅᎭ ᏄᏍᏛ ᎠᎩᏃᎮᏗ ᎨᏒᎢ. ᎾᏍᎩᏃ ᎯᏁᎩ ᎠᏗᎾ, ᎤᏛᏁᎢ.
34 ᎯᎠᏃ ᏄᏪᏎᎢ, ᎠᏴ ᎡᏆᎭᎻ ᎠᎩᏅᏏᏓᏍᏗ.
35 ᏱᎰᏩᏃ ᎤᏣᏘ ᎣᏍᏛ ᏄᏛᏁᎸ ᎠᎩᏅᏏᏙᎯ; ᎠᎴ ᎠᏥᎸᏉᏗᏳ ᏄᎵᏍᏔᏅ; ᎠᎴ ᎠᏫ, ᎠᎴ ᎦᎾᏜᎢ ᏚᏪᎧᏁᎸ, ᎠᎴ ᎠᏕᎸ ᎤᏂᏁᎬ, ᎠᎴ ᎠᏕᎸ ᏓᎶᏂᎨ ᏚᏁᎸ, ᎠᎴ ᎠᏂᏍᎦᏯ ᏧᏅᏏᏓᏍᏗ, ᎠᎴ ᎠᏂᎨᏴ ᏧᏅᏏᏓᏍᏗ, ᎠᎴ ᎨᎻᎵ, ᎠᎴ ᏐᏈᎵ ᏗᏂᎵᎠᏅᎯᏛ ᏚᏪᎧᏁᎸ.
36 ᎠᎴ ᏎᎵ ᎠᎩᏅᏏᏙᎯ ᎤᏓᎵᎢ, ᎠᎩᏅᏏᏙᎯ ᎤᎷᎸᏁᎸᎩ ᎠᏧᏣ ᎿᏉ ᎠᎦᏴᎵᎨ ᎨᏒᎢ; ᎾᏍᎩᏃ ᎤᏁᎸ ᏂᎦᎥ ᎤᎿᎥᎢ.
37 ᎠᎩᏅᏏᏙᎯᏃ ᎠᏆᏎᎵᏙᏔᏅᎩ, ᎯᎠ ᏄᏪᏒᎩ, ᎥᏞᏍᏗ ᎯᏯᏅᏗ ᏱᎨᏎᏍᏗ ᎠᏇᏥ ᎤᏓᏴᏍᏗ, ᎠᏂᎨᎾᏂ ᏧᏁᏥ ᎾᏍᎩ ᎤᎾᏤᎵᎪᎯ ᎦᏙᎯ ᏥᎨᎠ;
38 ᎡᏙᏓᏍᎩᏂ ᏧᏪᏥᏛᎯ ᏗᏁᎲ ᏮᏘᎶᏏ, ᎠᎴ ᏗᎩᏴᏫ ᏗᏁᎲᎢ, ᎠᎴ ᎠᏇᏥ ᎤᏓᏴᏍᏗ ᏮᏘᏯᏅᎯ.
39 ᎯᎠᏃ ᏅᏥᏪᏎᎸᎩ ᎠᎩᏅᏏᏙᎯ, ᏅᏓᎬᎩᏍᏓᏩᏛᏍᏗᏉ ᏂᎨᏒᎾ ᏱᎩ ᎠᎨᏴ.
40 ᎯᎠᏃ ᎾᎩᏪᏎᎸᎩ, ᏱᎰᏩ, ᎾᏍᎩ ᎠᎦᏔᎲ ᏥᎦᎴᏂᏙᎭ, ᎤᏤᎵ ᏗᎧᎿᏩᏗᏙᎯ ᏓᎦᏅᏏ, ᎠᎴ ᎣᏍᏛ ᎤᏓᏨᏁᎵ ᎭᎢᏒᎢ; ᎠᎴ ᏮᏘᏯᏅᎯ ᎠᏇᏥ ᎤᏓᏴᏍᏗ ᏗᎩᏴᏫ ᏗᏁᎲᎢ, ᎠᎴ ᎡᏙᏓ ᏧᏪᏥᏛᎯ ᏗᏁᎲᎢ.
41 ᎿᏉᏃ ᎥᏝ ᏱᏣᏚᏓᎴᏍᏗ ᏍᏆᏎᎵᏓᏁᎸᎢ; ᏗᎩᏴᏫ ᏗᏁᎲ ᏫᎷᏨᎭ, ᎠᎴ ᏂᎨᏣᎧᏁᎸᎾ ᎢᎨᏎᏍᏗ, ᎿᏉ ᏣᏚᏓᎴᏛ ᎨᏎᏍᏗ ᏍᏆᏎᎵᏓᏁᎸᎢ.
42 ᎠᎴ ᎪᎯ ᎢᎦ ᎠᎹ ᎠᏢᏗᏱ ᎠᏓᎴᏒ ᏛᎩᎷᏨᎩ, ᎠᎴ ᎯᎠ ᎾᎩᏪᏒᎩ, ᏱᎰᏩ ᏣᏁᎳᏅᎯ ᎠᎩᏅᏏᏙᎯ ᎡᏆᎭᎻ ᎤᏤᎵᎦ, ᎢᏳᏃ ᎣᏍᏛ ᏂᏨᎿᏗᏎᏍᏗ ᎦᎢᏒᎢ;
43 ᎬᏂᏳᏉ ᎠᎹ ᎠᏢᏗᏱ ᎠᏔᎴᏒ ᎤᎶᏗᏢ ᏥᏙᎦ; ᎯᎠᏃ ᏅᏓᎦᎵᏍᏔᏂ, ᎠᏛ ᏗᎦᏄᎪᏨ ᎠᎹ ᎠᏢᎰᎸᎭ, ᎠᎴ ᎯᎠ ᏂᏥᏪᏎᎸᎭ, ᎤᏍᏗ ᎠᎹ ᏣᏟᏍᏛ ᏍᎩᏁᎲᏏ ᎠᏆᏗᏔᏍᏗ;
44 ᎯᎠᏃ ᎾᎩᏪᏎᎸᎭ, ᎭᏗᏔ ᏂᎯ, ᎠᎴ ᎾᏍᏉ ᏙᏓᏥᏢᎡᎵ ᎨᎻᎵ ᏗᏣᏤᎵᎦ; ᎾᏍᎩ ᎨᏎᏍᏗ ᎠᎨᏴ ᏱᎰᏩ ᎤᏑᏯᎡᎸᎯ ᎠᎩᏅᏏᏙᎯ ᎤᏪᏥ.
45 ᎠᏏᏉᏃ ᏗᏆᏓᏅᏛ ᏂᏥᏁᏦᎲᏍᎬᎾ ᎨᏒᎩ, ᎬᏂᏳᏉ ᎵᏇᎩ ᎤᎷᏨᎩ ᎠᎹ ᎠᏟᏍᏗ ᎤᏃᎭᏝᎲᎩ; ᎠᎹᏃ ᎠᏢᏗᏱ ᎠᏔᎴᏒ ᏭᎦᏐᎠᏒᎩ, ᎠᎴ ᏭᏢᎲᎩ; ᎯᎠᏃ ᏂᏥᏪᏎᎸᎩ, ᎦᏗᏔ.
46 ᎤᎵᏍᏗᏳᏃ ᎤᏃᎭᏞᏒᎩ ᎠᎹ ᎠᏢᏗ, ᎠᎴ ᎯᎠ ᏄᏪᏒᎩ, ᎭᏗᏔ, ᎠᎴ ᎾᏍᏉ ᎨᎻᎵ ᏙᏓᎦᏗᏔᏍᏔᏂ; ᎰᏩᏃ ᎠᏆᏗᏔᎲᎩ, ᎠᎴ ᎾᏍᏉ ᎨᎻᎵ ᏚᏗᏔᏍᏔᏅᎩ.
47 ᎥᏥᏯᏛᏛᏅᎩᏃ ᎯᎠ ᏅᏥᏪᏎᎸᎩ, ᎦᎪ ᎤᏪᏥ ᏂᎯ? ᎯᎠᏃ ᏄᏪᏒᎩ, ᏇᏚᎡᎵ ᎤᏪᏥ, ᎾᏍᎩ ᏁᎰ ᎤᏪᏥ, ᎻˌᎵᎦ ᎤᎾᏄᎪᏫᏎᎸᎯ; ᎠᎴ ᎠᎵᏴᏌᏙᏗ ᎥᏥᏴᏌᏔᏅᎩ, ᎠᎴ ᏗᎵᏰᏠᏍᏗ ᏙᏥᏰᏠᏍᏔᏅᎩ ᏧᏬᏰᏂ.
48 ᎡᎳᏗᏃ ᎾᏆᏛᏁᎸᎩ, ᎠᎴ ᏱᎰᏩ ᎥᏥᏯᏓᏙᎵᏍᏓᏁᎸᎩ, ᎠᎴ ᏥᎸᏉᏔᏅᎩ ᏱᎰᏩ ᎤᏁᎳᏅᎯ ᎠᎩᏅᏏᏙᎯ ᎡᏆᎭᎻ ᎤᏤᎵᎦ, ᎾᏍᎩ ᏚᏳᎪᏛ ᏨᏗᏆᏘᏅᏍᏔᏅ, ᎾᏍᎩ ᎠᎩᏅᏏᏙᎯ ᏗᎾᏓᏅᏟ ᎤᏪᏥ ᎠᎨᏴ ᏥᏯᏘᏅᎡᏗᏱ [ᎠᎩᏅᏏᏙᎯ] ᎤᏪᏥ ᎠᏫᏅ.
49 ᎿᏉᏃ ᎢᏳ ᎠᎩᏅᏏᏙᎯ ᎣᏍᏛ ᎠᎴ ᏚᏳᎪᏛ ᏅᏤᏣᏛᏁᎵᏎᏍᏗ, ᏍᎩᏃᎲᏏ; ᎢᏳ ᎠᎴ ᏱᏝ, ᏍᎩᏃᎲᏏ; ᎾᏍᎩ ᏥᎦᏘᏏ ᎠᎴ ᏥᎦᏍᎦᏂ ᎢᏗᏢ ᏩᏆᎪᎸᏍᏙᏗᏱ.
50 ᎿᏉᏃ ᎴᏆᏂ ᎠᎴ ᏇᏚᎡᎵ ᏧᏂᏁᏤᎢ, ᎯᎠ ᏄᏂᏪᏎᎢ, ᏱᎰᏩ ᎤᏓᏅᏖᎸᎯ ᎯᎠ; ᎥᏝᏃ ᎨᏍᏛᏁᏤᏗ ᏱᎩ ᎤᏲ ᎠᎴ ᎣᏍᏛ.
51 ᎬᏂᏳᏉ ᎵᏇᎩ ᎢᎬᏱᏗᏢ ᎤᏬᎳ, ᎯᏯᏘᏄᎦ, ᎠᎴ ᏥᎮᎾ, ᏣᏅᏏᏙᎯᏃ ᎤᏪᏥ ᎤᏓᎵᎢ ᎨᏎᏍᏗ, ᎾᏍᎩᏯ ᏱᎰᏩ ᏄᏪᏒᎢ.
52 ᎯᎠᏃ ᏄᎵᏍᏔᏁᎢ, ᎾᏍᎩ ᎡᏆᎭᎻ ᎤᏅᏏᏓᏍᏗ ᎤᏛᎦᏅ ᎠᏂᏁᎬᎢ, ᏱᎰᏩ ᎤᏓᏙᎵᏍᏓᏁᎴᎢ ᎡᎳᏗ ᎢᏗᏢ ᏄᏛᏁᎴᎢ.
53 ᎠᏥᏅᏏᏓᏍᏗᏃ ᏚᎾᏄᎪᏫᏎ ᎠᏣᏅᎩ ᎠᏕᎸ ᎤᏁᎬ ᎠᎴ ᎠᏕᎸ ᏓᎶᏂᎨ ᏗᎪᏢᏔᏅᎯ, ᎠᎴ ᏗᏄᏬ, ᎵᏇᎩᏃ ᏕᎤᏲᎯᏎᎴᎢ; ᎠᎴ ᎾᏍᏉ ᎤᏙ ᎠᎴ ᎤᏥ ᏧᏓᎴᏅᏛ ᏗᎦᎸᏉᏗ ᏚᏁᎴᎢ.
54 ᎤᎾᎵᏍᏓᏴᏁᏃ ᎠᎴ ᏚᎾᏗᏔᎮᎢ, ᎤᏩᏒ ᎠᎴ ᎠᏂᏍᎦᏯ ᏓᏘᏁᎲᎢ, ᎠᎴ ᎤᏂᏒᎴᎢ. ᏑᎾᎴᏃ ᎤᎾᏗᏓᏁᏎᎢ, ᎠᎴ ᎯᎠ ᏄᏪᏎᎢ, ᏥᏍᎩᏯᏂᎩᏍᏓ ᎠᎩᏅᏏᏙᎯ ᏤᎲᎢ ᏫᏥᎶᎢ.
55 ᎵᏇᎩᏃ ᏅᏙ ᎠᎴ ᎤᏥ ᎯᎠ ᏄᏂᏪᏎᎢ, ᎠᏏ ᎠᏍᎪᎯ ᎢᏴᏛ ᏧᏒᎯᏛ ᏬᎨᎳᏗᏓ ᎠᏛ; ᎣᏂᏃ ᎩᎳ ᎡᏒᎭ.
56 ᎯᎠᏃ ᏂᏚᏪᏎᎸᎩ, ᏞᏍᏗ ᏍᏉᎯᏕᎸᎩ ᎬᏂᏳᏰᏃ ᏱᎰᏩ ᎣᏍᏛ ᎾᏆᏛᏂᏏ ᎨᏙᎲᎢ; ᏥᏍᎩᏯᏂᎩᏍᏓ, ᎠᎩᏅᏏᏙᎯ ᏧᏬᎸ ᏫᏥᎶᎢ.
57 ᎯᎠᏃ ᏄᏂᏪᏎᎢ; ᎠᏛ ᏮᏓᏲᏥᏯᏅᎯ, ᎠᎴ ᎾᏍᎩ ᏓᏲᏣᏛᏛᏂ.
58 ᎵᏇᎩᏃ ᏭᏂᏯᏅᎮᎢ, ᎠᎴ ᎯᎠ ᏂᎬᏩᏪᏎᎴᎢ; ᏓᏍᏕᏏᏍᎪ ᎯᎠ ᎠᏍᎦᏯ? ᎯᎠᏃ ᏄᏪᏎᎢ; ᏓᎨᏏᏉ.
59 ᎤᎾᏂᎩᏍᏔᏁᏃ ᎤᏂᏙ ᎵᏇᎩ ᎠᎴ ᎤᏍᏛᏅᎯ ᎠᎴ ᎡᏆᎭᎻ ᎤᏅᏏᏓᏍᏗ ᎠᎴ ᎠᏂᏍᎦᏯ ᏓᏘᏁᎲᎢ.
60 ᎣᏍᏛᏃ ᎤᏂᏁᏤᎴ ᎵᏇᎩ, ᎯᎠ ᏄᏂᏪᏎᎴᎢ; ᎣᎩᏙ ᏂᎯ, ᎠᏍᎪᎯ ᎢᏯᎦᏴᎵ ᎤᎦᏴᎳᏥᎶᏛ ᎿᎵᏍᏓᏅᎭ; ᎠᎴ ᏂᎯ ᏣᏁᏢᏔᏅᎯ ᏧᎾᏤᎵᎦ ᎨᏎᏍᏗ ᎬᏩᏂᏍᎦᎽ ᏚᏂᏍᏚᎲᎢ.
61 ᎵᏇᎩᏃ ᏚᎴᏁᎢ, ᎠᎴ ᎾᏍᎩ ᏧᏤᎵᎦ ᎠᎾᏛ, ᎠᎴ ᎨᎻᎵ ᏚᎾᎩᎸᏔᏁᎢ, ᎠᎴ ᎤᏂᏍᏓᏩᏛᏎ ᎾᏍᎩ ᎠᏍᎦᏯ. ᎠᎴ ᎾᏍᎩ ᎠᏥᏅᏏᏔᏍᏗ ᎤᏘᏅᏎ ᎵᏇᎩ ᎠᎴ ᎤᏂᎩᏎᎢ.
62 ᎡᏏᎩᏃ ᎳᎭᎢᎶᎢ ᎠᎹ ᎠᏢᏗᏱ ᎠᏔᎴᏒ ᎢᏗᏢ ᏧᎶᏎᎢ; ᏧᎦᎿᏮᏰᏃ ᎢᏗᏢ ᎡᎮᎢ.
63 ᎡᏏᎩᏃ ᎤᏒᎯᏰᏱ ᎨᏒ ᏠᎨᏏ ᏭᎶᏎᎢ ᎤᏓᏅᏖᎵᏙᎸᏎᎢ; ᏗᎦᏙᎵᏃ ᏚᏌᎳᏓᏁᎢ, ᎠᎴ ᏫᏚᎧᎿᏁᎢ, ᎬᏂᏳᏉᏃ ᎨᎻᎵ ᏗᎾᎢᏎᎢ.
64 ᎵᏇᎩᏃ ᏚᏌᎳᏓᏁ ᏗᎦᏙᎵ, ᏒᏏᎩᏃ ᎤᎪᎲ, ᎤᏠᎠᏎ ᎨᎻᎵᎯ.
65 ᎯᎠᏰᏃ ᎢᏳᏪᏎᎸᎯ ᎨᏎ ᎠᏥᏅᏏᏓᏍᏗ; ᎦᎪ ᎢᏳᏍᏗ Ꮎ ᎠᏍᎦᏯ ᏠᎨᏏ ᏨᏓᏯᎢ ᏥᏙᏓᎦᏠᏏ? ᎠᏥᏅᏏᏓᏍᏗᏃ ᎯᎠ ᎢᏳᏪᏎᎸᎯ ᎨᏎᎢ, ᎠᎩᏅᏏᏙᎯ ᎾᏍᎩ. ᎾᏍᎩᏃ ᏗᎦᏚᏢᏙᏗ ᏚᎦᏚᏢᏔᏁᎢ.
66 ᎠᏥᏅᏏᏓᏍᏗᏃ ᎤᏃᏁᎴ ᎡᏏᎩ ᏂᎦᎥ ᏄᏛᏁᎵᏙᎸᎢ.
67 ᎡᏏᎩᏃ ᎤᏘᏃᎴ ᎵᏇᎩ ᎤᏥ ᏎᎵ ᎤᎵᏦᏛᎢ, ᎠᎴ ᎤᏯᏅᎮ ᎵᏇᎩ, ᎤᏓᎵᎢᏃ ᏄᎵᏍᏔᏁᎢ, ᎠᎴ ᎤᎨᏳᎯᏳ ᎨᏎᎢ; ᎡᏏᎩᏃ ᎤᎦᎵᏍᏙᏎ ᎤᏥ ᎿᏉ ᎤᏲᎱᏒ.
* ᎠᏯᏙᎸᎢ 25
1 ᎡᏆᎭᎻᏃ ᏔᎵᏁ ᎤᏓᎵᎢ ᎤᏩᏛᎮᎢ, ᎠᎴ ᎩᏚᎳ ᏚᏙᎡᎢ.
2 ᎠᎴ ᎾᏍᎩ ᏚᎷᎸᏁᎴ ᏏᎻᎳᏂ, ᎠᎴ ᏲᎩᏌᏂ, ᎠᎴ ᎻᏓᏂ, ᎠᎴ ᎻᏗᏯᏂ, ᎠᎴ ᏱᏏᏆᎩ, ᎠᎴ ᏑᎠ.
3 ᏲᎩᏌᏂᏃ ᏏᏱᏆ ᎠᎴ ᏗᏓᏂ ᎬᏩᏕᏁᎴᎢ. ᏗᏓᏂᏃ ᏧᏪᏥ ᎠᏁᎮᎢ, ᎠᏂᎠᏑᎵ, ᎠᏂᎵᏚᏏ, ᎠᎴ ᎠᏂᎵᎤᎻ.
4 ᎻᏗᏯᏂᏃ ᏧᏪᏥ, ᎢᏆ, ᎠᎴ ᎢᏆᎵ, ᎠᎴ ᎭᏃᎩ, ᎠᎴ ᎠᏡᏓ, ᎠᎴ ᎡˌᎵᏓᎠ. ᎯᎠ ᎾᏍᎩ ᏂᎦᏛ ᎩᏚᎳ ᏧᏪᏥ ᎨᏎᎢ.
5 ᎡᏆᎭᎻᏃ ᏂᎦᏛ ᎤᎿᎥ ᎡᏏᎩ ᎤᏁᎴᎢ.
6 ᏔᎵᏍᎩᏂ ᏂᏚᏮᏕ ᏥᏓᏓᏰᎮ ᎡᏆᎭᎻ ᎾᏍᎩ ᏧᏁᏥ ᎪᎱᏍᏗ ᏚᎵᏍᎪᎸᏓᏁᎴᎢ, ᎠᎴ ᏚᏪᎧᎲᏎ ᎤᏪᏥ ᎡᏏᎩ ᎡᎲᎢ, ᏗᎧᎸᎬ ᎢᏗᏢ ᏚᏅᏎ ᏗᎧᎸᎬ ᎢᏗᏢ ᎦᏓ ᏗᎲ ᏚᏅᏎᎢ, ᎠᏏᏉ ᎤᏩᏒ ᎡᎮᎢ.
7 ᎯᎠᏃ ᎾᏍᎩ ᏂᎦᎥ ᏚᎩᏨᏅᏒ ᎠᎴ ᏚᏕᏘᏱᎶᎥ ᎤᎴᏂᏙᎸ ᎡᏆᎭᎻ, ᎠᏍᎪᎯᏧᏈ ᎦᎵᏆᏍᎪᎯ ᎯᏍᎩᎦᎵ ᏧᏕᏘᏴᏛ.
8 ᎡᏆᎭᎻᏃ ᎤᏲᎯᏍᏔᏁ ᎬᏬᎳᏕᏍᎬ, ᎠᎴ ᎣᏍᏛ ᎤᎦᏴᎳᏨᎯ ᎤᏲᎱᏎᎢ, ᎤᏛᏐᏅᎯ, ᎠᎴ ᏧᏕᏘᏱᎶᏛ ᎨᏎᎢ. ᎠᎴ ᏧᏤᎵ ᏴᏫ ᏄᎾᏛᏅ ᏭᏖᎳᏕᎢ.
9 ᏧᏪᏥᏃ ᎡᏏᎩ ᎠᎴ ᎢᏏᎺᎵ ᎬᏩᏂᏌᏁ ᎤᏍᏓᎦᎸ ᎹᏡᎳ, ᎢᏆᎶᏂ ᎤᎶᎨᏒᎢ ᏐᎠ ᎠᎯᏗ ᎤᏪᏥ, ᎾᏍᎩ ᎹᎺᎵᏱ ᎢᎬᏱᏗᏢ ᏥᎩ;
10 ᎾᏍᎩ ᏠᎨᏏ ᎡᏆᎭᎻ ᏥᏚᏩᏎᎴ ᎮᏗ ᏧᏪᏥ; ᎾᎿ ᎠᏥᏂᏌᏁ ᎡᏆᎭᎻ, ᎠᎴ ᏎᎵ ᎾᏍᎩ ᎤᏓᎵᎢ.
11 ᎯᎠᏃ ᏄᎵᏍᏔᏁ ᎡᏆᎭᎻ ᎿᏉ ᏄᏲᎱᏐᎢ, ᎾᏍᎩ ᎤᏁᎳᏅᎯ ᎣᏍᏛ ᏄᏛᏁᎴ ᎡᏏᎩ; ᎡᏏᎩᏃ ᎳᎭᎢᎶᎢ ᎠᎹ ᎠᏢᏗᏱ ᎠᏔᎴᏒ ᎦᏁᎴᎢ.
12 ᎯᎠᏃ ᎾᏍᎩ ᏂᎤᏍᏗ ᎢᏏᎺᎵ ᎡᏆᎭᎻ ᎤᏪᏥ ᎤᏁᏢᏔᏅᏒᎢ, ᎾᏍᎩ ᎮᎦ ᎢᏥᏈᏱ ᎤᏕᏅᎯ, ᏎᎵ ᎤᏅᏏᏓᏍᏗ, ᎡᏆᎭᎻ ᏧᎾᏄᎪᏫᏎᎴᎢ;
13 ᎯᎠᏃ ᎾᏍᎩ ᏄᏍᏗ ᏚᎾᏙᎥ ᎢᏏᎺᎵ ᏧᏪᏥ, ᏚᎾᏙᎠᏗᏒ ᎾᏍᎩ ᏄᏍᏛ ᏚᎾᏁᏢᏔᏅᏒᎢ; ᎢᎬᏱ ᎡᎯ ᎢᏏᎺᎵ ᎤᏪᏥ, ᏂᏆᏲᏗ; ᎩᏓᏃ, ᎠᎴ ᎠᏗᏈᎵ, ᎠᎴ ᎻᏈᏌᎻ,
14 ᎠᎴ ᎻᏏᎹ, ᎠᎴ ᏚᎹ, ᎠᎴ ᎹᏌ,
15 ᎮᏓ, ᎠᎴ ᏗᎹ, ᎠᎴ ᏱᏓ, ᎠᎴ ᎾᏈᏏ, ᎠᎴ ᏱᏗᎹ;
16 ᎯᎠ ᎾᏍᎩ ᎢᏏᎺᎵ ᏧᏪᏥ, ᎠᎴ ᎯᎠ ᎾᏍᎩ ᏄᏍᏗ ᏚᎾᏙᎥ ᏚᏂᏚᏩᏗᏒᎢ, ᎠᎴ ᏚᎾᏐᏯᏗᏒᎢ; ᏔᎳᏚ ᎤᏂᎬᏫᏳᎯ ᎾᏍᎩᏯ ᏂᎦᎥ ᎠᏰᎵ ᏚᏃᏢᏩᏗᏒᎢ.
17 ᎯᎠᏃ ᎾᏍᎩ ᏄᏕᏘᏴᎮ ᎢᏏᎻᎵ ᎤᎴᏂᏙᎴᎢ, ᎠᏍᎪᎯᏧᏈ ᏦᎠᏍᎪᎯ ᎦᎵᏉᎩᎦᎵ ᎦᎵᏉᎩᎦᎵ ᏧᏕᏘᏴᏛ; ᎤᏲᎯᏍᏔᏁᏃ ᎬᏬᎳᏕᏍᎬ, ᎠᎴ ᎤᏲᎱᏎᎢ; ᎠᎴ ᏧᏤᎵᎦ ᏴᏫ ᏄᎾᏛᏅ ᏭᏖᎳᏗᎴᎢ.
18 ᎭᏈᎳᏃ ᎤᏓᎴᏅᏛ ᏒᎵ ᏫᎬᏍᏗ ᎠᏁᎮᎢ, ᎾᏍᎩ ᎢᏥᏈ ᎢᎬᏱᏗᏢ ᏥᎩ, ᎠᏏᎵᏯ ᏥᏮᎦᏙᎢ. ᎠᎴ ᏂᎦᏛ ᎠᎾᎵᏅᏟ ᎠᏂᎦᏔᎲ ᎤᏲᎱᏎᎢ.
19 ᎯᎠᏃ ᎾᏍᎩ ᎡᏏᎩ ᎡᏆᎭᎻ ᎤᏪᏥ ᎤᏁᏢᏔᏅᏒᎢ; ᎡᏆᎭᎻ ᎡᏏᎩ ᎤᏕᏁᎴᎢ.
20 ᎡᏏᎩᏃ ᏅᎦᏍᎪᎯ ᎢᏳᏕᏘᏴᏛ ᎨᏎ ᎵᏇᎩ ᎤᏓᏰᏅ, ᎾᏍᎩ ᏇᏚᎡᎵ ᏏᎵᏱ ᎡᎯ ᎤᏪᏥ, ᏇᏓᏁᎳᎻ ᏥᎦᏁᎴᎢ, ᎾᏍᎩ ᎤᏙ ᎴᏆᏂ ᏏᎵᏱ ᎡᎯ.
21 ᎡᏏᎩᏃ ᏱᎰᏩ ᎤᏓᏙᎵᏍᏓᏁᎴ ᎤᏓᎵᎢ ᎤᎬᏩᎵ, ᏂᏓᎷᎸᎥᏍᎬᎾᏰᏃ ᎨᏎᎢ; ᏱᎰᏩᏃ ᎤᏛᏓᏍᏓᏁᎴᎢ, ᎤᏓᎵᎢᏃ ᎵᏇᎩ ᎤᏁᎵᏤᎢ.
22 ᏗᏂᏲᎵᏃ ᏓᎾᏟᏱᏍᎨ ᎬᏩᏯᎥᎢ; ᎯᎠᏃ ᏄᏪᏎᎢ, ᎢᏳᏃ ᎾᏍᎩ ᏱᏄᏍᏗ, ᎦᏙᏃ ᎾᏍᎩ ᎯᎠ ᏥᎾᏆᏍᏗ? ᎤᏪᏅᏎᏃ ᏱᎰᏩ ᎤᏛᏛᏅᏎᎢ.
23 ᏱᎰᏩᏃ ᎯᎠ ᏄᏪᏎᎴᎢ, ᏔᎵ ᎢᏯᏂᎵᏍᏓᎳ ᏴᏫ ᏕᎯᏁᎵ, ᎠᎴ ᏔᎵ ᎢᏳᎾᏓᎴᎩ ᏴᏫ ᏙᏘᎾᏄᎪᏫᏏ; ᏑᎾᏓᎴᎩᏃ ᎾᏍᎩ ᏴᏫ ᎤᏟ ᏄᎾᎵᏂᎬᎨᏍᏗ ᎡᏍᎦᏉ ᎠᏂᏐᎢ ᏴᏫ; ᎤᏓᏂᎵᎨᏃ ᏕᎤᏁᎶᏕᏍᏗ ᎣᏂ ᎡᎯ.
24 ᏧᎾᏄᎪᏫᏍᏗᏱᏃ ᎤᏍᏆᎸᎲ, ᎬᏂᏳᏉ ᏗᏂᎳᏫ ᏕᎦᏁᎵᏎᎢ.
25 ᎢᎬᏱᏃ ᎠᏬᏗᎨ ᏧᎾᏄᎪᏤᎢ, ᏂᎬ ᎠᏄᏬ ᎤᏂᏆᏟ ᎾᏍᎩᏯ ᎨᏎᎢ; ᎾᏍᎩᏃ ᎢᏐ ᏚᏃᎡᎢ.
26 ᎣᏂᏃ ᎤᏅᏟ ᎤᎾᏄᎪᏤᎢ, ᎾᏍᎩᏃ ᎤᏬᏰᏂ ᎢᏐ ᎦᏗᎨᏂ ᎤᏂᏴᎮᎢ; ᏤᎦᏈᏃ ᏚᏃᎡᎢ; ᎡᏏᎩᏃ ᏑᏓᎳᏍᎪᎯ ᎢᏳᏕᏗᏴᏛ ᎨᏎ ᎵᏇᎩ ᏚᎷᎸᏅ.
27 ᎠᏂᏧᏣᏃ ᏚᎾᏛᏎᎢ; ᎢᏐᏃ ᎠᏏᎾᏌᏂ ᎦᏃᎯᎵᏙᎯ ᎨᏎᎢ, ᎢᎾᎨ ᎡᏙᎯ ᎨᏎᎢ; ᏤᎦᏈᏃ ᎤᏓᏅᏘ ᎠᏍᎦᏯ ᎨᏎᎢ, ᏕᎦᎵᏦᏛᏉ ᎡᎯ ᎨᏎᎢ.
28 ᎡᏏᎩᏃ ᎢᏐ ᎤᎨᏳᎯᏳ ᎨᏎᎢ, ᏅᏗᎦᎵᏍᏙᏗᏍᎨ ᎠᏫ ᎤᏫᏯ ᎠᎩᏍᎬᎢ; ᎵᏇᎩᏍᎩᏂ ᏤᎦᏈ ᎤᎨᏳᎯᏳ ᎨᏎᎢ.
29 ᏤᎦᏈᏃ ᏚᏯ ᎢᏳᎾᏍᏗ ᏕᎫᎲᏍᎨᎢ, ᎢᏐᏃ ᎢᎾᎨ ᏧᎶᏎᎢ, ᎠᎴ ᎠᎪᏄ ᎤᎸᏕᏍᏗᏍᎨᎢ.
30 ᎢᏐᏃ ᎯᎠ ᏄᏪᏎᎴ ᏤᎦᏈ, ᏍᏇᎳᏍᏓ ᎩᎦᎨ, Ꮎ ᎩᎦᎨ ᏥᏧᎭ, ᎠᎪᏄᏰᏃ ᎠᏆᎸᏕᏍᏗᎭ; ᎾᏍᎩ ᎢᏳᏍᏗ ᎢᏓᎻ ᏓᎪᎡᎢ.
31 ᏤᎦᏈᏃ ᎯᎠ ᏄᏪᏎᎴᎢ, ᎪᎯ ᎢᎦ ᏥᎩ ᎢᎬᏱ ᎮᎯ ᎨᏒ ᏍᎩᏃᏓᏏ.
32 ᎢᏐᏃ ᎯᎠ ᏄᏪᏎᎢ, ᎬᏂᏳᏉ ᎠᎩᏲᎱᏏᏗ ᎠᏴ; ᎦᏙᏃ ᏯᎩᏁᏉᏥ ᎯᎠ ᎾᏍᎩ ᎢᎬᏱ ᎨᎢ ᎨᏒᎢ?
33 ᏤᎦᏈᏃ ᎯᎠ ᏄᏪᏎᎢ, ᎪᎯ ᎢᎦ ᏥᎩ ᏍᏆᏎᎵᏓᏏ; ᎤᏎᎵᏓᏁᎴᏃ; ᎠᎴ ᎢᎬᏱ ᎡᎯ ᎨᏒ ᏤᎦᏈ ᎤᏃᏓᏁᎴᎢ.
34 ᏤᎦᏈᏃ ᎦᏚ ᎠᎴ ᏚᏯ ᎢᏳᎾᏍᏗ ᏗᎫᏅᎯ ᏚᏁᎴ ᎢᏐ, ᎤᎵᏍᏓᏴᏁᏃ, ᎠᎴ ᎤᏗᏔᎮᎢ, ᎠᎴ ᏚᎴᏁᎢ, ᎠᎴ ᎤᏓᏅᏎᎢ; ᎾᏍᎩᏃ ᎢᏐ ᏄᎸᏉᏔᏅᎾᏉ ᎨᏎ ᎢᎬᏱ ᎡᎯ ᎨᏒᎢ.
* ᎠᏯᏙᎸᎢ 26
1 ᏔᎵᏁᏃ ᎤᎪᏄᎶᏎ ᎾᎿ ᎤᏁᎳᎩ ᎢᎬᏱᏱ ᏧᎪᏄᎶᏎᎢ ᎾᎯᏳ ᎡᏆᎭᎻ ᏤᎮᎢ. ᎡᏏᎩᏃ ᎠᏈᎻᎴᎩᏱ ᏭᎶᏎ ᎤᎬᏫᏳᎯ ᎠᏂᏈᎵᏍᏗ ᎤᎾᏤᎵᎦ, ‾ᎩᎳ ᏗᎦᏚᎲᎢ.
2 ᏱᎰᏩᏃ ᎬᏂᎨᏒ ᏄᏛᏁᎴᎢ, ᎯᎠᏃ ᏄᏪᏎᎢ, ᏞᏍᏗ ᎢᏥᏈᏱ ᏫᏣᎶᏒᎩ; ᎾᎿᏉᏍᎩᏂ ᎦᏙᎯ ᏨᏓᎬᏯᏎᎮᎵ ᎮᎮᏍᏗ;
3 ᎠᏂ ᎯᎠ ᎦᏓ ᎠᎲ ᎮᎮᏍᏗ, ᎠᏴᏃ ᏕᎬᎦᎿᏩᏗᏙᎮᏍᏗ, ᎠᎴ ᎣᏍᏛ ᏂᎬᏯᏛᏁᎮᏍᏗ; ᏂᎯᏰᏃ, ᎠᎴ ᏂᎯ ᏣᏁᏢᏔᏅᎯ ᏓᏨᏁᎵ ᏂᎦᏛ ᎠᏂ ᏂᎬᎾᏛᎢ; ᎠᎴ ᏅᏓᎦᏛᏁᎵ ᏄᏍᏛ ᏥᏯᏎᎵᏓᏁᎸ ᎡᏆᎭᎻ ᏣᏙᏓ;
4 ᎠᎴ ᎤᏂᏁᏉᎢᏍᏗᏱ ᏅᏓᎦᏥᏴᏁᎵ ᏂᎯ ᏣᏁᏢᏔᏅᎯ ᎨᏒ ᎾᏍᎩᏯ ᏃᏈᏏ ᎦᎸᎶ ᏣᏂᎧᎳ, ᎠᎴ ᏂᎯ ᏣᏁᏢᏔᏅᎯ ᏓᎦᏥᏁᎵ ᏂᎦᏛ ᎠᏂ ᏂᎬᎾᏛᎢ; ᏂᎯᏃ ᏣᏁᏢᏔᏅᎯ ᎨᏒ ᏅᏓᎦᎵᏍᏙᏔᏂ ᏄᎾᏓᎴᏒ ᏴᏫ ᎡᎶᎯ ᎤᎾᏕᏗ ᏥᏅᏓᎦᎵᏍᏔᏂ ᎣᏍᏛ ᎢᏳᎾᎵᏍᏓᏁᏗ ᎨᏎᏍᏗ;
5 ᏂᎦᎵᏍᏙᏗᎭ ᎡᏆᎭᎻ ᎤᏬᎯᏳᏅ ᏥᏁᎬᎢ, ᎠᎴ ᎤᏍᏆᏂᎪᏔᏅ ᎠᏆᏤᎵ ᎠᏍᏆᏂᎪᏙᏗ, ᎠᎴ ᎠᎩᏁᏨᎢ, ᎠᎴ ᏗᏆᏤᎵ ᏚᏚᎪᏔᏅᎢ, ᎠᎴ ᏗᏆᏤᎵ ᏗᎦᎿᏩᏛᏍᏗ.
6 ᎡᏏᎩᏃ ‾ᎩᎳ ᎡᎮᎢ.
7 ᎾᎿᏃ ᎠᏁᎯ ᎠᏂᏍᎦᏯ ᎬᏩᏛᏛᏁ ᎤᏓᎵᎢ ᎤᏂᏁᎢᏍᏔᏁᎢ; ᎯᎠᏃ ᏄᏪᏎᎢ, ᎥᎩᏙᏉ; ᎠᏍᎦᎢᎮᏰᏃ ᎠᏆᏓᎵᎢ ᎤᏛᏗᏱ; ᎠᏂᏍᎦᏯᏰᏃ ᎠᏂ ᎠᏁᎯ ᏱᎬᎩᎷᎦ ᎵᏇᎩ ᏯᎩᏍᏛᏓ [ᎡᎵᏍᎨᎢ,] ᎤᏬᏚᎯᏳᏰᏃ ᎨᏎ ᏗᎧᏃᏗᏱ.
8 ᎯᎠᏃ ᏄᎵᏍᏔᏁ ᎿᏉ ᎪᎯᏗᏳ ᎾᎿ ᏫᎬᏩᎷᏨᎯ ᎨᏎᎢ, ᎠᏈᎻᎴᎩ ᎤᎬᏫᏳᎯ ᎠᏂᏈᎵᏍᏗ ᎤᎾᏤᎵᎦ, ᎾᏍᎩ ᎠᏦᎳᏅ ᏭᎦᏔᏁᎢ, ᎠᎴ ᎤᎪᎮᎢ, ᎠᎴ ᎬᏂᏳᏉ ᎡᏏᎩ ᏓᎾᏓᏰᏣᏍᏗᏍᎨ ᎵᏇᎩ ᎤᏓᎵᎢ.
9 ᎠᏈᎻᎴᎩᏃ ᏭᏯᏅᎮ ᎡᏏᎩ, ᎠᎴ ᎯᎠ ᏄᏪᏎᎢ, ᎬᏂᏳᏉ, ᎤᏙᎯᏳᏒ ᏣᏓᎵᎢ ᎾᏍᎩ; ᎦᏙᏃ ᎥᎩᏙᏉ ᏥᏣᏛᏁᎢ? ᎡᏏᎩᏃ ᎯᎠ ᏄᏪᏎᎴᎢ, ᏅᏓᎦᎵᏍᏙᏗᏍᎬᎩ ᏱᏥᏲᎤᎯ ᎾᏍᎩ ᏯᎩᏍᏛᏓ, ᎠᏇᎵᏒᎢ.
10 ᎠᏈᎻᎴᎩᏃ ᎯᎠ ᏄᏪᏎᎢ, ᎦᏙᏃ ᎾᏍᎩ ᎯᎠ ᏥᏂᏍᎩᏴᎦ; ᎩᎶᏰᏃ ᎯᎠ ᏴᏫ ᎠᎴᏉ ᏄᏓᏰᎾ ᏣᏓᎵᎢ, ᎠᎴ ᎣᎩᏍᎦᏅᏨᎯ ᏂᏍᎩᏴᎦ.
11 ᎠᏈᎻᎴᎩᏃ ᏚᏁᏤᎴ ᏂᎦᏛ ᏴᏫ, ᎯᎠ ᏄᏪᏎᎢ, ᎢᏳᏃ ᎩᎶ ᎪᎱᏍᏗ ᎢᎬᏁᎸᎭ ᎯᎠ ᎠᏍᎦᏯ, ᎠᎴ ᎤᏓᎵᎢ, ᎤᏙᎯᏳᎯᏯ ᎠᏥᎢᏍᏗ ᎨᏎᏍᏗ.
12 ᎡᏏᎩᏃ ᎾᎿ ᎦᏙᎯ ᎤᏫᏒᏁᎢ, ᎾᎯᏳᏉᏃ ᎤᏕᏘᏴᏌᏗᏒ ᎠᏍᎪᎯᏧᏈ ᎢᏳᏩᎫᏗ ᎤᏁᏉᏨᎯ ᎤᏩᏛᎮᎢ, ᎠᎴ ᏱᎰᏩ ᎣᏍᏛ ᏄᏛᏁᎴᎢ.
13 ᎯᎠᏃ ᎾᏍᎩ ᎠᏍᎦᏯ ᎠᏥᎸᏉᏗᏳ ᏄᎵᏍᏔᏁᎢ, ᎠᎴ ᏩᎦᏖᏉ ᎤᏛᏏᏗᏒᎢ, ᎬᏂ ᎤᏣᏘ ᎠᏥᎸᏉᏗᏳ ᏄᎵᏍᏔᏅ.
14 ᎠᏫᏃ ᏚᎾᏝᎡᎢ, ᎠᎴ ᏩᎦ ᏚᎾᏝᎡᎢ, ᎠᎴ ᎤᏂᏣᏘ ᏚᏪᎧᎮ ᏧᏅᏏᏓᏍᏗ; ᎠᏂᏈᎵᏍᏗᏃ ᎬᏩᏳᏤᎮᎢ.
15 ᏂᎦᏛᏃ ᎠᎹ ᎠᏢᏗᏱ ᏓᏍᎪᏒ ᎾᏍᎩ ᎤᏙᏓ ᏧᏅᏏᏓᏍᏗ ᏚᎾᏍᎪᏒᎢ ᎾᎯᏳ ᎤᏙᏓ ᎡᏆᎭᎻ ᏤᎮᎢ, ᎠᏂᏈᎵᏍᏗ ᏚᏂᏍᏚᏁᎢ, ᎠᎴ ᎦᏓ ᏚᏂᎧᎵᏍᏔᏁᎢ.
16 ᎠᏈᎻᎴᎩᏃ ᎯᎠ ᏄᏪᏎᎴ ᎡᏏᎩ, ᏍᎩᏯᏓᏅᏏ; ᎤᏟᎯᏳᏰᏃ ᏂᏣᎵᏂᎬᎦ ᎡᏍᎦᏉ ᎠᏴ.
17 ᎡᏏᎩᏃ ᎾᎿ ᎤᏓᏅᏎᎢ, ‾ᎩᎳ ᎤᎨᏓᎵᏴ ᎤᎵᏦᏔᏁᎢ, ᎠᎴ ᎾᎿ ᎡᎮᎢ.
18 ᎡᏏᎩᏃ ᏔᎵᏁ ᏚᏍᎪᏎ ᎠᎹ ᏗᏢᏗᏱ ᎾᏍᎩ ᏥᏚᎾᏍᎪᏎ ᎾᎯᏳ ᎤᏙᏓ ᎡᏆᎭᎻ ᏤᎮᎢ; ᎠᏂᏈᎵᏍᏗ ᏥᏚᏂᏍᏚᏁ ᎡᏆᎭᎻ ᎤᏲᎱᏒ; ᎠᎴ ᎤᏙᏓ ᏄᏍᏛ ᏚᏬᎥ ᎾᏍᎩᏯᏉ ᎠᏏ ᏚᏬᎡᎢ.
19 ᎡᏏᎪᏃ ᏧᏅᏏᏓᏍᏗ ᎤᎾᏍᎪᏎ ᎤᎨᏓᎵᏴᎢ, ᎠᎴ ᎾᎿ ᎤᏂᏩᏛᎮ ᎠᎹ ᎦᏄᎪᎬᎢ.
20 ‾ᎩᎳᏃ ᎠᏁᎯ ᎦᎾᏝᎢ ᏗᏂᎦᏘᏯ ᎬᏩᎾᏟᏒᏎᎮ ᎡᏏᎩ ᏧᏤᎵ ᎦᎾᏝᎢ ᏗᏂᎦᏘᏯ, ᎯᎠ ᎾᏂᏪᏍᎨᎢ, ᎠᎹ ᎠᏴ ᎣᎦᏤᎵᎦ; ᎾᏍᎩᏃ ᎠᎹ ᎠᏢᏗᏱ ᎠᏍᎪᏒ ᎢᏎᎩ ᏚᏬᎡᎢ; ᏂᎦᎵᏍᏙᏗᏍᎨ ᎬᏩᏗᏒᏎᎸᎢ.
21 ᎠᎴ ᏅᏩᏓᎴ ᎤᎾᏍᎪᏎ ᎠᎹ ᎠᏢᏗᏱ, ᎾᏍᏉᏃ ᎾᏍᎩ ᎤᎾᏘᏒᎴᎢ; ᎾᏍᎩᏃ ᏏᏘᎾ ᏚᏬᎡᎢ.
22 ᎾᎿᏃ ᎤᏓᏅᏎᎢ, ᎠᎴ ᏄᏓᎴ ᎤᏍᎪᏎ ᎠᎹ ᎠᏢᏗᏱ; ᎾᏍᎩᏃ ᎥᏝ ᏳᎾᏘᏒᎴᎢ; ᎾᏍᎩᏃ ᎵᎰᏉ ᏚᏬᎡᎢ; ᎯᎠᏃ ᏄᏪᏎᎢ, ᏱᎰᏩᏰᏃ ᎿᏉ ᎢᎩᎳᏅᏓᏗᏏ, ᎠᎴ ᎠᏂ ᎦᏙᎯ ᏓᏗᏁᏉᏥ.
23 ᎾᎿᏃ ᎤᏓᏅᏒ ᏈᏯᏏᏱᏆ ᏭᎶᏎᎢ.
24 ᎾᎯᏳᏉᏃ ᏒᏃᏱ ᏱᎰᏩ ᎬᏂᎨᏒ ᏄᏛᏁᎴᎢ, ᎯᎠᏃ ᏄᏪᏎᎢ, ᎠᏴ ᎠᏆᏁᎳᏅᎯ ᎡᏆᎭᎻ ᏣᏙᏓ ᎤᏤᎵᎦ; ᏞᏍᏗ ᏱᎾᏰᏍᎨᏍᏗ, ᎠᏴᏰᏃ ᏕᎬᎦᎿᏩᏗᏙᎭ, ᎠᎴ ᎣᏍᏛ ᏅᏓᎬᏯᏛᏁᎵ, ᎠᎴ ᏂᎯ ᏣᏁᏢᏔᏅᎯ ᏓᎦᏥᏁᏉᎢ ᎡᏆᎭᎻ ᏥᏅᏏᏓᏍᏗ ᏅᏗᎦᎵᏍᏙᏗᏍᎨᏍᏗ.
25 ᎾᎿᏃ ᎠᏥᎸ ᎨᎳᏍᏗᏱ ᎤᏬᏢᏁᎢ, ᎠᎴ ᏱᎰᏩ ᎤᏓᏙᎵᏍᏓᏁᎴᎢ, ᎠᎴ ᎾᎿ ᎤᎵᏦᏔᏁᎢ; ᎠᎴ ᎾᎿ ᎡᏏᎩ ᏧᏅᏏᏓᏍᏗ ᎠᎹ ᎠᏢᏗᏱ ᎤᎾᏍᎪᏎᎢ.
26 ᎿᏉᏃ ᎠᏈᎻᎴᎩ ᎩᎳ ᎤᏂᎩᏎᎢ [ᎡᏏᎩᏃ] ᏭᎷᏤᎴᎢ, ᎠᎴ ᎠᎭᏌ [ᎠᏈᎻᎴᎩ] ᎤᎾᎵᎢ, ᎠᎴ ᏈᎪᎵ ᏧᏤᎵ ᎠᏂᏯᏫᏍᎩ ᏄᎬᏫᏳᏒ ᏗᏘᏂᏙᎯ.
27 ᎡᏏᎩᏃ ᎯᎠ ᏂᏚᏪᏎᎴᎢ, ᎦᏙᏃ ᎥᏍᎩᎷᏥᏏ, ᏍᎩᏂᏆᏘᎯᏃ ᏥᎩ, ᎠᎴ ᎢᏤᎲ ᏍᎩᎨᎯᏙᎸᎯ ᏥᎩ?
28 ᎯᎠᏃ ᏄᏂᏪᏎᎢ, ᎤᏙᎯᏳᏒᏍᎩᏂ ᎣᎩᎪᎲᎩ ᏱᎰᏩ ᏕᏣᎧᎿᏩᏗᏙᎲᎢ; ᎯᎠᏃ ᏃᎩᏪᏒᎩ, ᏗᎦᏓᏎᎵᏓᏁᎸᎯ ᎨᏎᏍᏗ, ᎠᏴ ᏂᎯᏃ, ᎠᎴ ᎧᏃᎮᏛ ᏗᏓᏠᎯᏍᏓ;
29 ᎾᏍᎩ ᎪᎱᏍᏗ ᎤᏲ ᏍᎩᏴᏁᏗᏱ ᏂᎨᏒᎾ, ᎾᏍᎩᏯ ᎪᎱᏍᏗ ᎢᏨᏴᏁᎸᎯ ᏂᎨᏒᎾ ᏥᎩ, ᎠᎴ ᎣᏍᏛᏉ ᎢᏨᏯᏛᏁᎸᎯ ᏥᎩ, ᎠᎴ ᏅᏩᏙᎯᏯᏛ ᎢᏨᏯᏂᎩᏍᏔᏅᎯ ᏥᎩ; ᏂᎯ ᎿᏉ ᏱᎰᏩ ᎣᏍᏛ ᎢᏣᏛᏁᎸᎯ ᎢᎩ.
30 ᏚᏛᏅᎢᏍᏓᏁᎴᏃ ᎠᎵᏍᏓᏴᏗ, ᎤᎾᎵᏍᏓᏴᏁᏃ, ᎠᎴ ᏚᎾᏘᏔᎮᎢ.
31 ᏑᎾᎴᏉᏃ ᏚᎾᏗᏛᎮᎢ, ᎠᎴ ᏚᎾᏓᏎᎵᏓᏁᎴᎢ; ᎡᏏᎩᏃ ᏚᏂᎩᏍᏔᏁᎢ, ᎠᎴ ᏅᏩᏙᎯᏯᏛ ᎢᎬᏩᏂᎩᎡᎴᎢ.
32 ᎯᎠᏃ ᏄᎵᏍᏔᏁ ᎾᎯᏳᏉ ᎢᎦ, ᎾᏍᎩ ᎡᏏᎩ ᏧᏅᏏᏓᏍᏗ ᎬᏩᎷᏤᎴᎢ, ᎠᎴ ᎬᏩᏃᏁᎴ ᎠᎹ ᎠᏢᏗᏱ ᎤᎾᏍᎪᏒ ᎤᎬᏩᎵ, ᎠᎴ ᎯᎠ ᏂᎬᏩᏪᏎᎴᎢ, ᎠᎹ ᎣᏥᏁᏩᏛ.
33 ᏏᏱᏆᏃ ᏚᏬᎡᎢ; ᎾᏍᎩ ᎢᏳᏍᏗ ᎾᎿ ᎦᏚᎲ ᎩᎳᎯᏳ ᏈᏯᏏᏱᏆ ᏚᏙᎥ.
34 ᎢᏐᏃ ᏅᎦᏍᎪᎯ ᎢᏳᏕᏘᏴᏛ ᎨᏎ ᎾᎯᏳ ᏥᏚᏓᏴᏎ ᏧᏗ ᏈᎢᎳ ᎤᏪᏥ ᎾᏍᎩ ᎠᎯᏗ, ᎠᎴ ᏆᏏᎹ ᎢᎶᏂ ᎤᏪᏥ ᎾᏍᎩ ᎠᎯᏗ.
35 ᎾᏍᎩᏃ ᎯᎠ ᎡᎯᏍᏗ ᎤᎾᏓᏅᏓᏗᏍᏗᏍᎩ ᎨᏎ ᎡᏏᎩ ᎠᎴ ᎵᏇᎩ.
* ᎠᏯᏙᎸᎢ 27
1 ᎯᎠᏃ ᏄᎵᏍᏔᏁᎢ, ᎾᏍᎩ ᎿᏉ ᎡᏏᎩ ᎤᏛᏐᏅᎯ ᎨᏎᎢ, ᎠᎴ ᏧᏍᎪᎸᎢ ᎨᏎ ᏗᎦᏙᎵ, ᎾᏍᎩ ᎬᏩᎪᏩᏛᏗ ᏂᎨᏒᎾ ᎨᏒᎢ, ᎾᏍᎩ ᏭᏯᏅᎮ ᎢᏐ ᎤᏓᏂᎵᎨ ᎤᏪᏥ, ᎠᎴ ᎯᎠ ᏄᏪᏎᎴᎢ, ᎠᏇᏥ; ᎯᎠᏃ ᏄᏪᏎᎴᎢ, ᎠᏂᏲ.
2 ᎯᎠᏃ ᏄᏪᏎᎢ, ᎬᏂᏳᏉ ᎿᏉ ᎠᏆᏛᏐᏅᎯ, ᎥᏝ ᏱᏥᎦᏔᎭ ᎢᏳᏉ ᎠᎩᏲᎱᎯᏍᏗᏱ;
3 Ꭷ, ᏘᏄᎦ ᏗᏣᎵᏍᎦᏍᏙᏗ, ᎦᏃᏟ ᎠᎴ ᎦᎶᏣᏗ, ᎠᎴ ᎢᎾᎨ ᏫᎶᎯ, ᎠᏫᏃ ᎤᏫᏯ ᏍᎩᏲᏎᎷᎦ;
4 ᎠᎴ ᎤᎦᎾᏍᏛ ᎠᎵᏍᏓᏴᏗ ᏍᏆᏛᏅᎢᏍᏓᏁᎸᎭ, ᎾᏍᎩ ᎣᏏ ᏣᎩᏰᎸᎭ, ᎠᎴ ᏍᎩᏲᎮᎸᎭ, ᎠᎴ ᏥᎬᎭ; ᎾᏍᎩ ᎠᏆᏓᏅᏙ ᎣᏍᏛ ᏣᏁᏤᏗᏱ ᎠᏏᏉ ᎾᎩᏲᎱᏒᎾ.
5 ᎵᏇᎩᏃ ᎤᏛᎦᏁ ᎡᏏᎩ ᎤᏁᏤᎸ ᎤᏪᏥ ᎢᏐ. ᎢᏐᏃ ᎢᎾᎨ ᏭᎶᏎ ᎠᏫ ᎤᏫᏯ ᎤᏲᎸᏎ ᎤᏲᎯᏍᏗ.
6 ᎵᏇᎩᏃ ᎤᏁᏤᎴ ᎤᏪᏥ ᏤᎦᏈ, ᎯᎠ ᏄᏪᏎᎢ, ᎬᏂᏳᏉ ᎦᏛᎬᎦ ᏣᏙᏓ ᎧᏁᏤᎲ ᏗᏍᏓᏓᏅᏟ ᎢᏐ, ᎯᎠ ᏂᎦᏪᏍᎬᎢ,
7 ᎠᏫ ᎤᏫᏯ ᏍᎩᏲᎯᏏ ᎠᎴ ᎤᎦᎾᏍᏛ ᎠᎵᏍᏓᏴᏗ ᏍᏆᏛᏅᎢᏍᏓᏏ, ᎠᎴ ᏥᎬᎭ, ᎠᎴ ᎣᏍᏛ ᎬᏁᏤᎸᎭ ᏱᎰᏩ ᎠᎦᏔᎲ ᎠᏏᏉ ᎾᎩᏲᎱᏒᎾ.
8 ᎿᏉᏃ ᎠᏇᏥ ᎰᎯᏳᎲᎦ ᏥᏁᎬᎢ, ᎾᏍᎩᏯ ᏄᏍᏛ ᎬᏁᏤᎲᎢ.
9 ᎮᎾ ᎠᏫ ᏗᏁᏙᎲᎢ, ᎠᎴ ᎾᎿ ᏫᏗᏍᎩᏯᏅᏏ ᎠᏂᏔᎵ ᎠᏃᏍᏛ ᎠᏫ ᏗᏂᎭᏄᎸᎯ ᎠᏂᎩᎾ. ᎾᏍᎩᏃ ᏓᏥᏯᏛᏅᎢᏍᏔᏁᎵ ᏣᏙᏓ ᎤᎦᎾᏍᏛ ᎠᎵᏍᏓᏴᏗ ᎾᏍᎩ ᏧᎦᎾᏏᎭ;
10 ᏣᏙᏓᏃ ᏮᏘᏲᎮᎵ, ᎾᏍᎩᏃ ᏛᎵᏍᏓᏴᏂ, ᎾᏍᎩ ᎣᏍᏛ ᏣᏁᏤᏗᏱ ᎠᏏᏉ ᏄᏲᎱᏒᎾ.
11 ᏤᎦᏈᏃ ᎯᎠ ᏄᏪᏎᎴ ᎤᏥ ᎵᏇᎩ, ᎬᏂᏳᏉ ᎥᎩᏂᎵ ᎤᏂᏆᏟ ᎠᏍᎦᏯ ᏥᎩ, ᎠᏴᏃ ᏥᏓᏫᏍᎦᎨ ᏥᏍᎦᏯ;
12 ᎡᏙᏓᎾᏃ ᏯᏆᏒᏂᎵᏙᎸ, ᎠᎴ ᏥᎶᏄᎡᏍᎩᏉ ᏯᎩᏰᎸᏅ; ᎿᏉ ᎥᎩᏍᎦᎢᏍᏗᏉ ᏱᏥᏩᏛᏓ, ᎥᏝᏃ ᎣᏍᏛ ᎥᎩᏁᏤᏗᏱ.
13 ᎤᏥᏃ ᎯᎠ ᏄᏪᏎᎴᎢ, ᎠᏇᏥ ᏂᎯ ᎡᏣᏍᎦᎢᏍᏗ ᎨᏒ ᎠᏴ ᎠᎩᎷᏤᎸᎭ, ᎰᎯᏳᎲᎦᏉ ᏥᏁᎬᎢ, ᎠᎴ ᏫᏗᏍᎩᏯᏅᏏ.
14 ᎤᏪᏅᏎᏃ, ᎠᎴ ᏫᏚᏯᏅᎮᎢ, ᎠᎴ ᎤᏥ ᏚᏘᏃᎮᎴᎢ; ᎤᏥᏃ ᎤᎦᎾᏍᏛ ᎠᎵᏍᏓᏴᏗ ᎤᏛᏅᎢᏍᏔᏁ ᎾᏍᎩ ᎢᏳᏍᏗ ᎤᏙᏓ ᎤᎦᎾᏏᏍᎬᎢ.
15 ᎵᏇᎩᏃ ᏫᏚᏁᏎ ᏦᏍᏛ ᏗᏄᏬ ᎤᏓᏂᎵᎨ ᎤᏪᏥ ᎢᏐ ᏧᏤᎵᎦ, ᎾᏍᎩ ᎦᎵᏦᏕ ᏚᎾᎥᎢ, ᎠᎴ ᏤᎦᏈ ᎣᏂ ᎡᎯ ᎤᏪᏥ ᏚᏄᏬᎡᎢ.
16 ᎠᏂᎩᎾᏃ ᎠᏫ ᏗᏂᎭᏄᎸᎯ ᏧᏂᏁᎦᎸᏅᎯ ᏚᏪᏰᏑᎳᏁᎢ, ᎠᎴ ᎤᏪᏯᏢᏁ ᏓᏫᏍᎦᎨ ᎨᏒ ᎠᏴᏤᏂ;
17 ᎤᎦᎾᏍᏛᏃ ᎠᎵᏍᏓᏴᏗ, ᎠᎴ ᎦᏚ ᎾᏍᎩ ᏧᏛᏅᎢᏍᏔᏁᎢ, ᏚᏁᎴ ᎤᏪᏥ ᏤᎦᏈ.
18 ᎤᏙᏓᏃ ᎤᎷᏤᎴᎢ, ᎠᎴ ᎯᎠ ᏄᏪᏎᎢ, ᎡᏙᏓ; ᎯᎠᏃ ᏄᏪᏎᎢ, ᎠᏂ; ᎦᎪ ᏂᎯ ᎠᏇᏥ?
19 ᏤᎦᏈᏃ ᎯᎠ ᏄᏪᏎᎴ ᎤᏙᏓ, ᎠᏴ ᎢᏐ ᎢᎬᏱ ᎡᎯ ᏤᏥ; ᎾᏍᎩᏯ ᏂᏍᎩᏪᏎᎸ ᎾᏆᏛᏁᎸ; ᎭᏗᏛ, ᎯᎲᎦ, ᎠᎴ ᎭᎵᏍᏓᏴᏓ ᎠᏆᏤᎵᎦ ᎠᏫ ᎤᏫᏯ, ᎾᏍᎩ ᏣᏓᏅᏙ ᎣᏍᏛ ᎠᎩᏁᏤᏗᏱ.
20 ᎡᏏᎩᏃ ᎯᎠ ᏄᏪᏎᎴ ᎤᏪᏥ, ᎦᏙ ᎦᎵᏍᏙᏓ ᎠᏇᏥ ᏂᎾᏞᎬ ᏥᏩᏛ? ᎯᎠᏃ ᏄᏪᏎᎢ, ᏂᎦᎵᏍᏙᏓᏍᎩᏂ ᏱᎰᏩ ᏣᏁᎳᏅᎯ ᎠᏆᏘᏃᎮᎸᎢ.
21 ᎡᏏᎩᏃ ᎯᎠ ᏄᏪᏎᎴ ᏤᎦᏈ, ᎾᎥ ᏍᎩᎷᏥᏏ, ᎬᏯᏒᏂᏍᏗᏱ, ᎠᏇᏥ, ᎾᏍᎩ ᎤᏙᎯᏳᎯᏯ ᎠᏇᏥ ᎢᏐ ᎨᏒ, ᎠᎴ ᎾᏍᎩ ᏂᎨᏒᎾ ᎨᏒᎢ.
22 ᏤᎦᏈᏃ ᎾᎥ ᏭᎷᏤᎴ ᎤᏙᏓ ᎡᏏᎩ; ᎤᏒᏂᎵᏙᎴᏃ, ᎠᎴ ᎯᎠ ᏄᏪᏎᎢ, ᎧᏁᎬ ᏤᎦᏈ ᎤᏁᎢᏍᏗ ᎧᏁᎦ, ᏧᏬᏰᏂᏍᎩᏂ ᎢᏐ ᏧᏬᏰᏂ.
23 ᎥᏝ ᎠᎴ ᏳᏕᎶᎰᎯᏎᎴ ᏂᎦᎵᏍᏙᏗᏍᎨ ᏧᏬᏰᏂ ᏧᏂᏆᏟ ᎨᏒᎢ, ᎾᏍᎩᏯ ᎤᏂᎵ ᎢᏐ ᏧᏬᏰᏂ ᏂᏚᏍᏛᎢ; ᎣᏍᏛᏃ ᎤᏁᏤᎴᎢ.
24 ᎯᎠᏃ ᏄᏪᏎᎢ, ᎤᏙᎯᏳᎯᏯᏍᎪ ᏂᎯ ᎢᏐ ᎠᏇᏥ? ᎯᎠᏃ ᏄᏪᏎᎢ, ᎥᎥ.
25 ᎯᎠᏃ ᏄᏪᏎᎢ, ᎾᎥ ᏍᎩᏲᎯᏏ, ᏓᎦᎵᏍᏓᏴᏔᏂᏃ ᎠᏫ ᎤᏫᏯ ᎠᏇᏥ ᎤᏤᎵᎦ, ᎾᏍᎩ ᎣᏍᏛ ᎬᏁᏤᏗᏱ; ᎾᎥᏃ ᎤᏲᎴᎢ, ᎠᎴ ᎤᎵᏍᏓᏴᏁᎢ; ᎠᎴ ᎩᎦᎨ ᎠᏗᏔᏍᏗ ᎤᏂᏦᎮᎴᎢ, ᎠᎴ ᎤᏗᏔᎮᎢ.
26 ᎤᏙᏓᏃ ᎡᏏᎩ ᎯᎠ ᎤᏪᏎᎴᎢ, ᎡᎮᎾᏃ ᎠᏇᏥ, ᎠᎴ ᏍᏆᏔᏪᏙᎥᎦ.
27 ᎾᎥᏃ ᎤᎷᏤᎴᎢ, ᎠᎴ ᎤᏔᏪᏙᏁᎢ; ᎤᏪᏩᏒᏤᏃ ᏚᏄᏮ ᏕᎦᏩᏒᎬᎢ, ᎠᎴ ᎣᏍᏛ ᎤᏁᏤᎴᎢ, ᎠᎴ ᎯᎠ ᏄᏪᏎᎢ, ᎬᏂᏳᏉ ᎦᏩᏒᎬ ᎠᏇᏥ ᎾᏍᎩᏯᏉ ᏠᎨᏏ ᏥᎦᏩᏒᎪ ᎾᏍᎩ ᏱᎰᏩ ᎣᏍᏛ ᎤᏁᏤᎸᎯ.
28 ᎾᏍᎩᏃ ᎤᏁᎳᏅᎯ ᏫᏣᏍᎪᎸᏓᏏ ᎤᎯᏌᏛ ᎦᎸᎳᏗ ᏅᏓᏳᏓᎴᏅᎯ, ᎠᎴ ᎦᏙᎯ ᎦᎵᏦᏅᎢ, ᎠᎴ ᎤᏣᏘ ᎠᎦᏔᏔᏅᎥᏍᎩ, ᎠᎴ ᏖᎸᎳᏗ ᎦᏨᏩᏍᏔᏅᎯ;
29 ᏴᏫ ᏓᏁᏩᏗᏒ ᏂᎯ ᏗᎨᏣᏁᎶᏗ ᎨᏎᏍᏗ, ᎠᎴ ᏧᎾᏓᎴᏅᏛ ᏴᏫ ᎡᎳᏗ ᏂᎨᏣᏛᏁᎮᏍᏗ; ᏣᎬᏫᏳᎯ ᎨᏎᏍᏗ ᎢᏣᎵᏅᏟ ᎠᏁᎲᎢ, ᎠᎴ ᏣᏥ ᏧᏪᏥ ᎡᎳᏗ ᏂᎨᏣᏛᏁᎮᏍᏗ; ᎠᏥᏍᎦᎢᏍᏗ ᎨᏎᏍᏗ ᏂᎯ ᏣᏍᎦᎩ, ᎠᎴ ᎣᏍᏛ ᎠᏥᏁᏤᏗ ᎨᏎᏍᏗ, ᎣᏍᏛ ᏣᏁᏤᎯ.
30 ᎯᎠᏃ ᏄᎵᏍᏔᏁᎢ, ᎾᏍᎩ ᎡᏏᎩ ᎤᏍᏆᏛᏉ ᎣᏍᏛ ᎧᏁᏤᎲ ᏤᎦᏈ, ᎠᎴ ᏤᎦᏈ ᎩᎳᏉ ᎤᏄᎪᏨᎯ ᎨᏎ ᎤᏙᏓ ᎡᏏᎩ ᎠᎦᏔᎲᎢ, ᎿᏉ ᎤᏂᎵ ᎢᏐ ᎢᎤᎷᏤ ᎤᏃᎯᎵᏙᎸᎯ.
31 ᎾᏍᎩᏃ ᎾᏍᏉ ᎤᏛᏅᎢᏍᏔᏅᎯ ᎢᎨᏎ ᎤᎦᎾᏍᏛ ᎠᎵᏍᏓᏴᏗ, ᎠᎴ ᎤᏙᏓ ᎤᏲᎮᎴᎢ, ᎠᎴ ᎯᎠ ᏄᏪᏎᎴ ᎤᏙᏓ, ᎡᏙᏓ ᏩᏗᏛ, ᎠᎴ ᎤᏪᏥ ᏩᎵᏍᏓᏴᎾᏏ ᎠᏫ ᎤᏫᏯ, ᎾᏍᎩ ᏣᏓᏅᏙ ᎣᏍᏛ ᎠᎩᏁᏤᏗᏱ.
32 ᎤᏙᏓᏃ ᎡᏏᎩ ᎯᎠ ᏄᏪᏎᎴᎢ, ᎦᎪ ᏂᎯ? ᎯᎠᏃ ᏄᏪᏎᎢ, ᎠᏴᏍᎩᏂ ᏤᏥ, ᎢᎬᏱ ᎨᎢ ᏥᏥ ᎢᏐ.
33 ᎡᏏᎩᏃ ᎤᎶᏒᏍᏔᏅᎯ ᎤᏪᎾᏪᎢ, ᎠᎴ ᎯᎠ ᏄᏪᏎᎢ, ᎦᎪᏃ ᏧᏩᏛᎲ ᎠᏫ ᎤᏫᏯ ᎠᎴ ᏣᎩᏲᎮᎸ, ᎠᎴ ᏂᎦᏛ ᏣᏆᎵᏍᏓᏴᏔᏅ ᎠᏏᏉ ᏂᏣᎷᏨᎾ, ᎠᎴ ᎣᏍᏛ ᏥᏥᏁᏤᎸ? ᎠᎴ ᎤᏙᎯᏳᎯᏯ ᎣᏍᏛ ᎠᏥᏁᏤᎸᎯ ᎨᏎᏍᏗ.
34 ᎢᏐᏃ ᎤᏛᎦᏅ ᎤᏙᏓ ᏄᏪᏒᎢ, ᏚᏠᏍᎴᎢ, ᎤᎶᏒᏍᏔᏅᎯ ᎡᎯᏍᏗ ᏚᏠᏱᎴᎢ, ᎠᎴ ᎯᎠ ᏄᏪᏎᎴ ᎤᏙᏓ, ᎠᏴ ᎾᏍᏉ ᎣᏍᏛ ᏍᎩᏁᏥ, ᎡᏙᏓ.
35 ᎯᎠᏃ ᏄᏪᏎᎢ, ᎡᏣᏅᏟ ᎦᎶᏄᎮᏛ ᎤᏩᏔᏅ ᎤᎷᏨ, ᎠᎴ ᏣᎩᎡᎸ ᏣᏤᎵ ᎣᏍᏛ ᎡᏣᏁᏤᏗ ᎨᏒᎢ.
36 ᎯᎠᏃ ᏄᏪᏎᎢ, ᏝᏍᎪ ᏚᏳᎪᏛ ᏱᎩ ᏤᎦᏈ ᏥᏓᎪᎥ? ᏔᎵᏰᏃ ᎿᏉ ᎢᎬᏱ ᎾᎿᎴᎲᏏ; ᎠᏆᏓᏂᎵᎨᏰᏃ ᎨᏒ ᎠᎩᎩᏎᎸᎩ; ᎬᏂᏳᏉᏃ ᎿᏉ ᎣᏍᏛ ᎥᎩᏁᏤᏗ ᎨᏒ ᎥᎠᎩᎩᏏ. ᎯᎠᏃ ᏄᏪᏎᎢ, ᏝᏍᎪ ᏱᏣᏃᎯᏴ ᎠᏴ ᎣᏍᏛ ᏍᎩᏁᏤᏗᏱ?
37 ᎡᏏᎩᏃ ᎤᏁᏤᎴ ᎯᎠ ᏄᏪᏎᎴ ᎢᏐ, ᎬᏂᏳᏉ ᏂᎯ ᎢᏍᏕᎲ ᎤᎬᏫᏳᎯ ᏂᏥᏴᎦ, ᎠᎴ ᏂᎦᏛ ᎠᎾᎵᏅᏟ ᏕᏥᏲᎯᏏ ᏗᎬᏩᏁᎶᏗ ᎢᏳᎵᏍᏙᏗᏱ; ᎠᎦᏔᏔᏅᎥᏍᎩᏃ ᎠᎴ ᏖᎸᎳᏗ ᎦᏨᏩᏍᏔᏅᎯ ᎥᏥᏍᏕᎸᏙᏓ; ᎦᏙᏃ ᏓᎬᏯᏛᏁᎵ ᏂᎯ ᎠᏇᏥ?
38 ᎢᏐᏃ ᎯᎠ ᏄᏪᏎᎴ ᎤᏙᏓ, ᎡᏙᏓ, ᏌᏉᏉᏍᎪ ᏣᎮ ᎣᏍᏛ ᏣᏓᏁᏤᏗ ᎨᏒᎢ? ᎠᏴ ᎾᏍᏉ ᎣᏍᏛ ᏍᎩᏁᏥ ᎡᏙᏓ. ᎢᏐᏃ ᎠᏍᏓᏯ ᏚᏠᏱᎴᎢ.
39 ᎤᏙᏓᏃ ᎡᏏᎩ ᎤᏁᏤ ᎯᎠ ᏄᏪᏎᎴᎢ, ᎬᏂᏳᏉ ᎦᏙᎯ ᎦᎵᏦᏅ ᎮᎮᏍᏗ, ᎠᎴ ᎦᎸᎳᏗ ᏅᏓᏳᏓᎴᏅᎯ ᎠᎯᏌᏛᏍᎬᎢ.
40 ᎠᎴ ᎠᏰ ᎳᏍᏗ-ᎦᏅᎯᏛ ᎲᏗᏍ ᏣᏛᏂᏘᏍᏙᏕᏍᏗ, ᎠᎴ ᎡᎶᏅᏟ ᏕᎯᏯᏁᎶᏕᏍᏗ; ᎯᎠᏃ ᏅᏓᎦᎵᏍᏔᏂ, ᎾᏍᎩ ᎿᏉ ᏂᎯ ᎯᏯᏓᎵᏁᎯᏕᎸᎭ, ᏙᏘᏍᏆᎵᏎᎵ ᏣᎩᎳᎾᎳᏗᏍᏛᎢ.
41 ᎢᏐᏃ ᎦᏂᏆᏘᎮ ᏤᎦᏈ, ᏅᏗᎦᎵᏍᏙᏗᏍᎨ ᎣᏍᏛ ᎤᏓᏁᏤᏗ ᎨᏒ ᎤᏙᏓ ᎾᏍᎩ ᎣᏍᏛ ᎤᏁᏤᎸᎢ; ᎢᏐᏃ ᎯᎠ ᏄᏪᏎ ᏧᏓᏅᏛᎢ, ᎡᏙᏓ ᎠᏍᎪᏂᏍᏗ ᎨᏒ ᎿᏉ ᎤᏍᏆᎸᎯᏗ; ᎾᎯᏳᏃ ᏓᏥᎵ ᎥᎩᏅᏟ ᏤᎦᏈ.
42 ᎵᏇᎩᏃ ᎠᏥᏃᏁᎴ ᎾᏍᎩ ᎯᎠ ᏄᏪᏒ ᎢᏐ ᎾᏍᎩ ᎤᏓᏂᎵᎨ ᎤᏪᏥ, ᎤᏓᏅᏎᏃ ᎠᎴ ᏭᏯᏅᎮ ᎣᏂ ᎡᎯ ᎤᏪᏥ ᏤᎦᏈ, ᎠᎴ ᎯᎠ ᏄᏪᏎᎴᎢ, ᎬᏂᏳᏉ ᎡᎶᏂᎵ ᎢᏐ, ᎤᏩᏒ ᎠᏓᎧᎵᏍᏓᏗᏍᏙᏗᎭ ᏂᎯ ᏣᎯᏍᏗᏱ ᎠᎥᏖᏍᎬᎢ.
43 ᎾᏍᎩ ᎢᏳᏍᏗ ᎠᏇᏥ, ᎰᎯᏳᎲᎦ ᏥᏁᎬᎢ, ᎠᎴ ᏔᎴᎲᎦ, ᎭᎵᏘ ᎴᏆᏂ ᎥᎩᏙ ᏤᎲ ᎮᎳᏂᏱ ᏫᎶᎯ.
44 ᎢᎸᏍᎩᏃ ᏧᏒᎯᏛ ᏫᏯᏕᎥᏏ, ᎡᏣᏂᎵ ᎤᏔᎳᏬᏍᎬ ᎬᏂ ᎦᎶᏐᏅᎭ.
45 ᎬᏂ ᎡᎶᏂᎵ ᏣᏍᎦᎬ ᎦᎶᏐᏅᎭ, ᎠᎴ ᎤᏩᎨᏫᏒᎭ ᏂᎯ ᏂᏴᏁᎸᎢ; ᎿᏉᏃ ᎦᏓᏅᏒᎭ, ᎠᎴ ᎾᎿ ᏫᎬᏯᏅᎲᎭ; ᎦᏙᏃ ᎢᏧᎳ ᏌᏉ ᎢᎦ ᏱᏍᏛᎪᏁᎶᏨ?
46 ᎵᏇᎩᏃ ᎯᎠ ᏄᏪᏎᎴ ᎡᏏᎩ, ᏓᎩᏯᏪᎦᏉ ᎨᎥᎢ ᏅᏗᎦᎵᏍᏙᏗᎭ ᎠᏂᎨᏴ ᎮᏗ ᏧᏪᏥ; ᎢᏳᏃ ᏤᎦᏈ ᎩᎶ ᎯᎠ ᎮᏗ ᏧᏪᏥ ᏳᏓᏰᏅ, ᎾᏍᎩ ᎯᎠ ᏥᏄᎾᏍᏗᏉ ᎡᏍᎦᏂ ᏣᏁᎭ, ᎦᏙ ᎠᏋᏙᏗ ᏱᎩ ᎨᎥᎢ.
* ᎠᏯᏙᎸᎢ 28
1 ᎡᏏᎩᏃ ᏭᏯᏅᎮ ᏤᎦᏈ, ᎠᎴ ᎣᏍᏛ ᎤᏁᏤᎴᎢ, ᎠᎴ ᎤᏁᏤᎴᎢ, ᎯᎠ ᏄᏪᏎᎴᎢ, ᏞᏍᏗ ᎨᎾᏂ ᏧᏪᏥ ᎠᏁᎲ ᎩᎶ ᏣᏓᏴᏒᎩ.
2 ᏔᎴᎲᎦ ᏇᏓᏁᎳᎻ ᏫᎶᎯ, ᏇᏚᎡᎵ ᏗᎦᏁᎸᎢ, ᎾᏍᎩ ᏣᏥ ᎤᏙᏓ; ᎠᎴ ᎾᎿ ᎯᏯᏅᎲᎭ ᏣᏓᎵᎢ, ᎠᏁᎲ ᏧᏪᏥ ᎴᏆᏂ ᎾᏍᎩ ᏣᏥ ᎤᏙᏓ.
3 ᎠᎴ ᎤᏁᎳᏅᎯ ᏫᎾᏍᏛᎾ ᎤᎵᏂᎩᏛ ᏥᎩ, ᎾᏍᎩ ᎣᏍᏛ ᏣᏁᏤᎸᎭ, ᎠᎴ ᏣᏁᏉᏣᏘ ᏂᏨᏁᎸᎭ, ᎠᎴ ᏣᏁᏉᎢᎶᎥᎭ, ᎾᏍᎩᏃ ᏂᎯ ᎤᏂᏣᏘ ᎤᎾᏓᏤᎵᏛ ᏴᏫ ᎿᎵᏍᏗᏍᎨᏍᏗ;
4 ᎠᎴ ᏣᏁᎸᎭ ᎡᏆᎭᎻ ᎤᏤᎵᎦ ᎣᏍᏛ ᎤᏁᏤᏗ ᎨᏒᎢ, ᏂᎯ ᎠᎴ ᏂᎯ ᏣᏁᏢᏔᏅᎯ; ᎾᏍᎩᏃ ᏣᏤᎵ ᏂᎦᎵᏍᏔᏅᎭ ᎦᏙᎯ ᎾᎿ ᎮᏙᎯ ᏥᎩ, ᎾᏍᎩ ᎤᏁᎳᏅᎯ ᏧᏁᎴ ᎡᏆᎭᎻ.
5 ᎡᏍᏗᎩᏃ ᎤᏂᎩᏍᏔᏁ ᏤᎦᏈ; ᏇᏓᏁᎳᎻ ᏭᎶᏎ ᎴᏆᏂ ᏤᎲᎢ, ᎾᏍᎩ ᏇᏚᎡᎵ ᏏᎵᏱ ᎡᎯ ᎤᏪᏥ, ᎵᏇᎩ ᎤᏙ, ᎾᏍᎩ ᏤᎦᏈ ᎠᎴ ᎢᏐ ᎤᏂᏥ.
6 ᎢᏐᏃ ᎤᏙᎴᎰᏒ ᎡᏏᎩ ᎣᏍᏛ ᎤᏁᏤᎸ ᏤᎦᏈ, ᎠᎴ ᏇᏓᏁᎳᎻ ᎤᏂᎩᏍᏔᏅᎢ, ᎾᎿ ᏭᏕᏒᎲᏍᏗᏱ; ᎠᎴ ᎾᏍᎩ ᎣᏍᏛ ᎤᏁᏤᎸ ᎯᎠ ᏄᏪᏎᎸᎢ ᎤᏁᏤᎸᎢ, ᎥᏞᏍᏗ ᎨᎾᏂ ᏧᏪᏥ ᎩᎶ ᏣᏓᏴᏒᎩ;
7 ᎠᎴᏃ ᏤᎦᏈ ᏚᏬᎯᏳᏅ ᎤᏙᏓ ᎠᎴ ᎤᏥ, ᎠᎴ ᏇᏓᏁᎳᎻ ᏭᎶᏒᎢ.
8 ᎢᏐᏃ ᎤᏙᎴᎰᏒ ᎨᎾᏂ ᏧᏪᏥ ᎡᏍᎦ ᏓᏰᎸᏍᎬ ᎤᏙᏓ ᎡᏏᎩ;
9 ᎢᏐ ᎿᏉ ᎢᏏᎺᎵᏱ ᏭᎶᏎᎢ, ᎠᎴ ᎾᏍᎩ ᏓᏓᏰᎲ ᎤᏁᏉᎡ ᎤᏓᏴᏎ ᎺᎮᎳ, ᏁᏆᏲ ᎤᏙ, ᎢᏏᎺᎵ ᎤᏪᏥ, ᎾᏍᎩ ᎡᏆᎭᎻ ᎤᏪᏥ.
10 ᏤᎦᏈᏃ ᎤᏂᎩᏎ ᏈᏯᏏᏱᏆ, ᎠᎴ ᎮᎳᏂ ᎢᏗᏢ ᏭᎶᏎᎢ.
11 ᎢᎸᎯᏢᏃ ᎢᏴᏛ ᏭᎷᏤᎢ, ᎠᎴ ᎾᎿ ᎤᏒᎴᎢ, ᏅᏗᎦᎵᏍᏙᏍᏙᏗᏍᎨ ᏅᏙ ᏭᏕᎵᏨᎢ; ᏅᏯᏃ ᎾᎿ ᎠᏂᎳᎨᏴ ᎤᎩᏎ ᎠᎴ ᎤᏓᏍᏔᏁᎢ; ᎠᎴ ᎾᎿ ᎤᏂᏏᏁᎢ.
12 ᎤᏍᎩᏓᏎᏃ, ᎠᎴ ᎬᏂᏳᏉ ᎡᎶᎯ ᎠᏴᏯᏞᎢ, ᎦᎸᎳᏗᏃ ᎢᏴᏛ ᏭᎵᏍᏖᎢ; ᎠᎴ ᎬᏂᏳᏉ ᏗᏂᎧᎿᏩᏗᏙᎯ ᎤᏁᎳᏅᎯ ᏧᏤᎵᎦ ᎾᎿ ᎠᎾᎩᎳᏫᏍᏗᏍᎨᎢ, ᎠᎴ ᎠᎾᏠᎠᎯᏍᏗᏍᎨᎢ.
13 ᎠᎴ ᎬᏂᏳᏉ ᏱᎰᏩ ᎾᎿ ᎦᎸᎳᏗᏢ ᏗᎦᏙᎨᎢ; ᎠᎴ ᎯᎠ ᏄᏪᏎᎢ, ᎠᏴ ᏱᎰᏩ ᎤᏁᎳᏅᎯ ᎡᏆᎭᎻ ᏣᏙᏓ ᎤᏤᎵᎦ, ᎠᎴ ᎤᏁᎳᏅᎯ ᎡᏏᎩ ᎤᏤᎵᎦ; ᎦᏙᎯ ᎾᎿ ᏥᏅᎦ, ᏂᎯ ᏓᎬᏁᎵ, ᎠᎴ ᏂᎯ ᏣᏁᏢᏔᏅᎯ.
14 ᎠᎴ ᏂᎯ ᏣᏁᏢᏔᏅᎯ ᎦᏓ ᎡᎶᎯ ᎦᎳᎨᏴ ᎾᏍᎩᏯ ᏄᎾᏍᏕᏍᏗ, ᎠᎴ ᏗᏰᎵᏏ ᏭᏕᎵᎬ ᎢᏗᏢ, ᎠᎴ ᏗᎧᎸᎬ ᎢᏗᏢ, ᎠᎴ ᏧᏴᏢ ᎢᏗᏢ, ᎠᎴ ᏧᎦᎾᏮ ᎢᏗᏢ; ᎠᎴ ᏂᎯ ᎨᏒ, ᎠᎴ ᏂᎯ ᏣᏁᏢᏔᏅᎯ ᎨᏒ ᏅᏓᎦᎵᏍᏙᏔᏂ ᏂᎦᏗᏳ ᏗᏂᎳᏍᏓᎳᏩᏗᏒ ᎡᎶᎯ ᎣᏏᏳ ᎢᏳᎾᎵᏍᏓᏁᏗ ᎨᏎᏍᏗ.
15 ᎠᎴ ᎬᏂᏳᏉ ᎠᏴ ᏕᎬᎦᎿᏩᏗᏙᎭ, ᎠᎴ ᏓᎬᏍᏆᏂᎪᏔᏂ ᏂᎦᎥ ᏂᏣᏛᎿᏕᎬᎢ, ᎠᎴ ᏔᎵᏁ ᎠᏂ ᎦᏙᎯ ᏛᎬᏯᏘᏃᎵ; ᎥᏝᏰᏃ ᏴᎦᎬᏴᏕᎩ ᎬᏂ ᏂᎦᏛᏁᎸ ᎾᏍᎩ ᏥᎬᏁᎢᏍᏓᏏ.
16 ᏤᎦᏈᏃ ᎤᏰᏤ ᎦᎵᎲᎢ, ᎠᎴ ᎯᎠ ᏄᏪᏎᎢ, ᎤᏙᎯᏳᎯᏯ ᏱᎰᏩ ᎠᏂ ᎡᎭ; ᎠᎴ ᎥᏝ ᏱᏥᎦᏔᎮᎢ.
17 ᎤᏍᎦᎴᏃ, ᎠᎴ ᎯᎠ ᏄᏪᏎᎢ, ᏂᎦᎥ ᎤᎾᏰᎯᏍᏗ ᎯᎠ ᎠᏂ? ᎯᎠᏰᏃ ᎤᏙᎯᏳᎯᏯ ᎤᏁᎳᏅᎯ ᎦᏁᎸᎢ, ᎠᎴ ᎯᎠ ᎦᎸᎳᏗ ᏫᎦᎾᏄᎪᎩ ᎦᎶᎯᏍᏗᏱ.
18 ᏤᎦᏈᏃ ᏑᎾᎴᏉ ᎤᏗᏛᎮᎢ, ᏅᏯᏃ ᎤᏓᏍᏔᏅᎯ ᎤᎩᏎᎢ, ᎠᎴ ᎤᏪᏘᏁᎢ, ᎠᎴ ᎪᎢ ᎤᏍᎪᎵ ᎤᏍᏚᏞᎢ.
19 ᎾᎿᏃ ᏇᏕᎵ ᏚᏬᎡᎢ; ᎢᎬᏱᏱᏍᎩᏂ ᎳᏏ ᏚᏙᎡ ᎾᎿ ᎦᏚᎲᎢ.
20 ᏤᎦᏈᏃ ᎤᏁᎳᏅᎯ ᎤᏁᏤᎴ ᎯᎠ ᏄᏪᏎᎢ, ᎢᏳᏃ ᎤᏁᎳᏅᎯ ᎯᏓᎩᎧᎿᏩᏗᏙᎸ, ᎠᎴ ᏯᎩᏍᏆᏂᎪᏔᏅ ᎯᎠ ᎠᏂ ᏫᏥᎦᏛᎢ, ᎠᎴ ᎦᏚ ᎠᏆᎵᏍᏓᏴᏗ ᏯᎩᏁᎭ, ᎠᎴ ᏗᏄᏬ ᏗᏆᏄᏬᏍᏗ ᏱᏓᎩᏅᏁᎭ,
21 ᎾᏍᎩᏃ ᏅᏩᏙᎯᏯᏛ ᏮᎠᎩᎷᎯᏍᏗᏱ ᏱᏄᏩᏁᎸ ᎡᏙᏓ ᎦᏁᎸᎢ; ᎿᏉ ᏱᎰᏩ ᎠᏴ ᎠᏆᏁᎳᏅᎯ ᎨᏎᏍᏗ;
22 ᎠᎴ ᎯᎠ ᎾᏍᎩ ᏅᏯ ᏥᎨᏛᎦ ᎤᏁᎳᏅᎯ ᎦᏁᎸ ᎨᏎᏍᏗ, ᏂᎦᏛᏃ ᏍᎩᏁᏗ ᎨᏒᎢ ᎠᏎ ᎠᏍᎪᎯᏁ ᎪᏣᎴᏛ ᎬᏁᏗ ᎨᏎᏍᏗ.
* ᎠᏯᏙᎸᎢ 29
1 ᏤᎦᏈᏃ ᎤᏂᎩᏎᎢ, ᎠᎴ ᏭᎷᏤ ᏗᎧᎸᎬ ᎢᏗᏢ ᎠᏁᎯ ᏴᏫ ᎤᎾᏤᎵᎪᎯ.
2 ᏫᏚᎧᎿᏁᏃ, ᎠᎴ ᎬᏂᏳᏉ ᎢᎾᎨ ᎠᏔᎴᏎ ᎠᎹ ᎠᏢᏗᏱ, ᎠᎴ ᎬᏂᏳᏉ ᎾᎿ ᏦᎢ ᎢᏳᎾᏓᏡᎩ ᎠᏫ ᎠᏂᏅᏝᎡᎢ, ᎾᎿᏰᏃ ᎠᏔᎴᏒ ᏓᎾᏗᏔᏍᏗᏍᎨ ᎠᏫ; ᎠᎴ ᎡᏉᎯᏳ ᏅᏯ ᎠᎱᏢᏕ ᎠᏔᎴᏒᎢ.
3 ᎾᎿᏃ ᎠᏂᏟᏌᏂᎯᎮ ᏂᎦᏛ ᎠᏫ; ᎠᎴ ᎠᏂᏌᏆᎴᎯᎮ ᎠᏂᎲᏍᎨ ᏅᏯ ᎠᏔᎴᏒ ᎠᎱᏢᏛᎢ, ᎠᎴ ᏓᎾᏗᏔᏍᏗᏍᎨ ᎠᏫ; ᏟᏁᏃ ᏅᏯ ᎠᏂᎱᏢᏗᏍᎨ ᎠᏔᎴᏒᎢ, ᎠᏗᏱ ᎠᏂᎲᏍᎨᎢ.
4 ᏤᎦᏈᏃ ᎯᎠ ᏂᏚᏪᏎᎴᎢ, ᎢᏓᎵᏅᏟ, ᏎᏢ ᏗᏤᏅ? ᎯᎠᏃ ᏄᏂᏪᏎᎢ, ᎮᎳᏂᏱ ᏦᎨᏅ ᎠᏴ.
5 ᎯᎠᏃ ᏂᏚᏪᏎᎴᎢ, ᎡᏥᎦᏔᎭᏍᎪ ᎴᏆᏂ, ᏁᎰ ᎤᏪᏥ? ᎯᎠᏃ ᏄᏂᏪᏎᎢ, ᎣᏥᎦᏔᎭ.
6 ᎯᎠᏃ ᏂᏚᏪᏎᎴᎢ, ᏙᎯᏱᏉᏍᎪ ᏄᏛᏁᏕᎦ? ᎯᎠᏃ ᏄᏂᏪᏎᎢ, ᏙᎯᏱᏉ; ᎠᎴ ᎬᏂᏳᏉ ᎤᏪᏥ ᎴᏥᎵ ᏓᏯᎢ ᎠᏫ ᏙᏛᏘᏂ.
7 ᎯᎠᏃ ᏄᏪᏎᎢ, ᎬᏂᏳᏉ ᎠᏏ ᎦᎸᎳᏗᏳ ᏫᎧᎳ; ᎥᏝ ᎠᎴ ᎠᏏ ᏳᏍᏆᎸᎲ ᎦᎾᏝᎢ ᎦᏟᏐᏗᏱ; ᏗᏣᏗᏔᏍᏓ ᎠᏫ, ᎠᎴ ᏗᏣᏛᎿᏗᏍᏔᏄᎦ.
8 ᎯᎠᏃ ᏄᏂᏪᏎᎢ, ᎥᏝ ᏰᎵᎦ ᎬᏂ ᏂᎦᏛ ᎠᏫ ᎠᏂᏟᏌᏃᏅᎭ, ᎠᎴ ᏅᏯ ᎠᏂᏌᏆᎴᎸ ᎠᏂᎲᏒ ᎠᎱᏝᎥ ᎠᏔᎴᏒᎢ; ᎩᎳ ᏙᏓᏲᏣᏗᏔᏍᏔ ᎠᏫ.
9 ᎠᏏᏉᏃ ᏓᎵᏃᎮᏗᏍᎨᎢ, ᎴᏥᎵ ᎤᎷᏤ ᏚᏘᏃᎴ ᎠᏫ ᎤᏙᏓ ᏧᏤᎵᎦ; ᎾᏍᎩᏰᏃ ᏕᎬᎿᏗᏍᏗᏍᎨᎢ.
10 ᎯᎠᏃ ᏄᎵᏍᏔᏁᎢ, ᏤᎦᏈ ᎤᎪᎲ ᎴᏥᎵ, ᎴᏆᏂ ᎤᏪᏥ, ᎾᏍᎩ ᎤᏥ ᎤᏙ, ᎠᎴ ᎠᏫ ᎴᏆᏂ ᏧᏤᎵᎦ ᎾᏍᎩ ᎤᏥ ᎤᏙ, ᎾᏍᎩ ᏤᎦᏈ ᎾᎥ ᏭᎷᏤ, ᎠᎴ ᎤᏪᏌᏆᎴᎴ ᎤᎲᏎ ᏅᏯ ᎠᎱᏢᏛ ᎠᏔᎴᏒᎢ, ᎠᎴ ᏚᏗᏔᏍᏔᏁ ᎠᏫ ᎴᏆᏂ ᏧᏤᎵᎦ, ᎾᏍᎩ ᎤᏥ ᎤᏙ.
11 ᏤᎦᏈᏃ ᎤᏔᏪᏙᏁ ᎴᏥᎵ, ᎠᎴ ᎠᏍᏓᏯ ᏚᏠᏱᎴᎢ.
12 ᏤᎦᏈᏃ ᎤᏃᏁᎴ ᎴᏥᎵ ᎾᏍᎩ ᎤᏙᏓ ᎠᎾᎵᏅᏟ ᎨᏒᎢ, ᎠᎴ ᎾᏍᎩ ᎵᏇᎩ ᎤᏪᏥ ᎨᏒᎢ; ᎾᏍᎩᏃ ᏚᏍᏆᎸᏔᏁᎢ, ᎠᎴ ᎤᏙᏓ ᎤᏃᏁᎴᎢ.
13 ᎯᎠᏃ ᏄᎵᏍᏔᏁᎢ, ᎾᏍᎩ ᎴᏆᏂ ᎤᏛᎦᏅ ᎠᏥᏃᎮᏍᎬ ᏤᎦᏈ, ᎤᏙ ᎤᏪᏥ, ᏚᏍᏆᎸᏔᏁ ᏚᏠᏒᏎᎢ, ᎠᎴ ᎤᏄᎶᎴᎢ, ᎠᎴ ᎤᏔᏪᏙᏁᎢ, ᎠᎴ ᎦᏁᎸ ᎤᏘᏃᎴᎢ. ᎾᏍᎩᏃ ᎤᏃᏁᎴ ᎴᏆᏂ ᏂᎦᏛ ᎯᎠ ᏄᎵᏍᏔᏂᏙᎸᎢ.
14 ᎴᏆᏂᏃ ᎯᎠ ᏄᏪᏎᎴᎢ, ᎤᏙᎯᏳᎯᏯ ᏂᎯ ᎠᏴ ᏗᎩᎪᎳ ᎠᎴ ᎠᏴ ᎠᎩᏇᏓᎸᎢ. ᏏᏅᏙᏃ ᎢᎪᎯᏛ ᎤᏕᏁᎴᎢ.
15 ᎴᏆᏂᏃ ᎯᎠ ᏄᏪᏎᎴ ᏤᎦᏈ, ᏗᎾᏓᏅᏟᏉᏍᎪ ᎨᏒ ᏱᏂᎦᎵᏍᏙᏗᎭ ᎠᏎᏉ ᎪᎱᏍᏗ ᏱᏍᏆᏛᏁᎭ? ᏍᎩᏃᎲᏏ ᎯᎳᎪ ᎢᎦ ᎬᎫᏴᎡᎮᏍᏗ.
16 ᎴᏆᏂᏃ ᎠᏂᏔᎵ ᏧᏪᏥ ᎠᎾᏛ ᎠᏁᎮᎢ; ᎤᏓᏂᎵᎨ ᎵᎠ ᏚᏙᎡᎢ, ᎣᏂᏃ ᎡᎯ ᎴᏥᎵ ᏚᏙᎡᎢ.
17 ᎵᎠ ᏧᏐᏅ ᏗᎧᏂ ᎨᏎᎢ; ᎴᏥᎵᏍᎩᏂ ᎤᏬᏚᎯᏳ ᎠᎴ ᎣᏏᏳ ᏗᎧᏃᏗᏱ ᎨᏎᎢ.
18 ᏤᎦᏈᏃ ᎴᏥᎵ ᎤᎨᏳᎯᏳ ᎨᏎᎢ; ᎯᎠᏃ ᏄᏪᏎᎢ, ᎦᎵᏉᎩ ᏧᏕᏘᏴᏛ ᎪᎱᏍᏗ ᏓᎬᏯᏛᏁᎵ ᎴᏥᎵ ᎡᎯ ᏤᏥ ᏱᏍᎩᎧᏁᎸ.
19 ᎴᏆᏂᏃ ᎯᎠ ᏄᏪᏎᎢ, ᎤᏟ ᎣᏏᏳ ᏂᎯ ᏱᎬᏯᎧᏁᎸ, ᎠᏃ ᏅᏩᏓᎴ ᎠᏍᎦᏯ ᏱᏥᏯᎧᏁᎸ; ᎨᏦᎴᏍᏗᏉᎪᎦ.
20 ᏤᎦᏈᏃ ᎦᎵᏉᎩ ᏧᏕᏘᏴᏛ ᎪᎱᏍᏗ ᎤᏓᏛᏁᎴ ᎴᏥᎵ ᎠᏓᏒᎲᏍᎬᎢ; ᎢᎸᏍᎩᏉᏃ ᏧᏒᎯᏛ ᎤᏰᎸᏁᎢ, ᏂᎦᎵᏍᏙᏗᏍᎨ ᏂᎦᎥ ᎤᎨᏳᏒᎢ.
21 ᏤᎦᏈᏃ ᎯᎠ ᏄᏪᏎᎴ ᎴᏆᏂ, ᏍᎩᎧᏏᏃ ᎠᏆᏓᎵᎢ, ᎿᏉᏰᏃ ᎠᎵᏍᏆᏓ ᎩᏂᏁᏨᎢ, ᎾᏍᎩᏃ ᎦᏓᏰᏒᎭ.
22 ᎴᏆᏂᏃ ᏚᏪᏟᏌᏁ ᏂᎦᏛ ᎠᏂᏍᎦᏯ ᎾᎿ ᎠᏁᎯ, ᎠᎴ ᎤᏛᏅᎢᏍᏔᏁ ᏣᎦᎵᏍᏓᏴᎾᏁᏗᏱ.
23 ᎯᎠᏃ ᏄᎵᏍᏔᏁ ᎤᏒ ᏄᎵᏍᏔᏅ, ᎾᏍᎩ ᎤᏪᏥ ᎵᎠ ᏭᏘᏃᎮᎴᎢ; [ᏤᎦᏈᏃ] ᎤᏓᏴᏎᎢ.
24 ᎴᏆᏂᏃ ᎤᏪᏥ ᎵᎠ ᎤᏪᎧᏁᎴ ᎠᎨᏴ ᎤᏅᏏᏓᏍᏗ ᏏᎵᏆ ᏧᏙᎢᏛ, ᎾᏍᎩ ᎤᏅᏏᏓᏍᏗ ᎢᏳᎵᏍᏙᏗᏱ.
25 ᎯᎠᏃ ᏄᎵᏍᏔᏁᎢ, ᎾᏍᎩ ᏑᎾᎴ ᏄᎵᏍᏔᏅ, ᎬᏂᏳᏉ, ᎵᎠ ᏂᎦᎨᏎᎢ; [ᏤᎦᏈᏃ] ᎯᎠ ᏄᏪᏎᎴ ᎴᏆᏂ, ᎦᏙᏃ ᎯᎠ ᏥᏂᏍᏋᎦ? ᏝᏍᎪ ᎴᏥᎵ ᏱᎬᏒᎲᏍᎨ ᏥᏓᎩᎸᏫᏍᏓᏁᎲᎩ? ᎦᏙᏃ ᎥᏍᎩᎶᏄᎲᎵ?
26 ᎴᏆᏂᏃ ᎯᎠ ᏄᏪᏎᎢ, ᎥᏝ ᎾᏍᎩ ᎢᏯᏛᏁᏗ ᏱᎩ ᎠᏴ ᎣᎦᏤᎵᎪᎯ, ᎾᏍᎩ ᎣᏂ ᎡᎯ ᎠᏓᎧᏁᏗᏱ ᎠᏏ ᎢᎬᏱ ᎡᎯ ᎾᏓᎧᏁᎸᎾ.
27 ᎯᏍᏆᏓ ᎾᏍᎩ ᎤᏤᎵ ᏑᎾᏙᏓᏆᏍᏗ ᎨᏒᎢ, ᎯᎠᏃ ᎾᏍᏉ ᎢᏨᏯᎧᏁᎸᎭ, ᎠᏏ ᎦᎵᏉᎩ ᏧᏕᏘᏴᏛ ᎪᎱᏍᏗ ᏨᏛᏍᏆᏛᏁᎵ.
28 ᏤᎦᏈᏃ ᎾᏍᎩ ᏄᏛᏁᎴᎢ, ᎠᎴ ᎾᏍᎩ ᎤᏤᎵ ᏑᎾᏙᏓᏆᏍᏗ ᎨᏒ ᎤᏍᏆᏕᎴᎢ; ᎴᏥᎵᏃ ᎿᏍᏉ ᎾᏍᎩ ᎤᏪᏥ ᎤᏪᎧᏁᎴ ᎤᏓᏴᏍᏗ.
29 ᎴᏆᏂᏃ ᎤᏪᏥ ᎴᏥᎵ ᎤᏪᎧᏁᎴ ᎠᎨᏴ ᎤᏅᏏᏓᏍᏗ ᏈᎳ ᏧᏓᎢᏛ, ᎾᏍᎩ ᎤᏅᏏᏓᏍᏗ ᎢᏳᎵᏍᏙᏗᏱ.
30 ᎾᏍᏉᏃ ᎴᏥᎵ ᎤᏓᏴᏎᎢ, ᎠᎴ ᎴᏥᎵ ᎤᏟ ᏄᎨᏳᏎ ᎡᏍᎦᏉ ᎵᎠ; ᎠᎴ ᎠᏏ ᎦᎵᏉᎩ ᏧᏕᏘᏴᏛ ᎪᎱᏍᏗ ᎤᏛᏁᎴᎢ.
31 ᏱᎰᏩᏃ ᎤᏙᎴᎰᏒ ᎵᎠ ᎠᏥᏐᎸᎢᏍᏗᏍᎬᎢ, ᎤᎳᏅᏓᏕᎴ ᏧᎷᎸᏗᏱ; ᎴᏥᎵᏍᎩᏂ ᏂᏓᎷᎸᎥᏍᎬᎾ ᎨᏎᎢ.
32 ᎵᎠᏃ ᎤᏁᎵᏤᎢ, ᎠᎴ ᎠᏧᏣ ᎤᎾᏄᎪᏫᏎᎢ, ᎠᎴ ᎷᏈᏂ ᏚᏬᎡᎢ; ᎯᎠᏰᏃ ᏄᏪᏎᎢ, ᎤᏙᎯᏳᎯᏯ ᏱᎰᏩ ᏓᎧᎿᏂᎦ ᎤᏲ ᎾᏆᏛᏅᎢ; ᎿᏉᏰᏃ ᎠᎩᏰᎯ ᎠᏎ ᎠᎩᎨᏳᏍᏗ.
33 ᏔᎵᏁᏃ ᎤᏁᎵᏤᎢ, ᎠᎴ ᎠᏧᏣ ᎤᎾᏄᎪᏫᏎᎢ; ᎯᎠᏃ ᏄᏪᏎᎢ, ᏱᎰᏩ ᎤᏛᎦᏅ ᎥᎩᏐᏅᎢᏍᏗᏍᎬᎢ, ᎾᏍᎩ ᎢᏳᏍᏗ ᎯᎠ ᎾᏍᏉ ᎥᎠᎩᎧᏏ ᎾᏍᎩᏃ ᏏᎻᏯᏂ ᏚᏬᎡᎢ.
34 ᏔᎵᏁᏃ ᎤᏁᎵᏤᎢ, ᎠᎴ ᎠᏧᏣ ᎤᎾᏄᎪᏫᏎᎢ; ᎯᎠᏃ ᏄᏪᏎᎢ, ᎪᎯ ᎨᎵ ᎠᏎ ᎠᎩᏰᎯ ᏛᏆᏜᏫᏍᏔᏂ, ᎠᏂᏦᎢᏰᏃ ᎠᏂᏧᏣ ᏕᏥᎾᏄᎪᏫᏏ, ᎾᏍᎩ ᎢᏳᏍᏗ ᎵᏫ ᏓᎪᎡᎢ.
35 ᏔᎵᏁᏃ ᎤᏁᎵᏤᎢ, ᎠᎴ ᎠᏧᏣ ᎤᎾᏄᎪᏫᏎᎢ; ᎯᎠᏃ ᏄᏪᏎᎢ, ᎿᏉ ᏱᎰᏩ ᏓᏥᎸᏉᏔᏂ; ᎾᏍᎩ ᎢᏳᏍᏗ ᏧᏓ ᏚᏬᎡᎢ; ᎤᏲᎯᏍᏔᏁᏃ ᏓᎷᎸᎥᏍᎬᎢ.
* ᎠᏯᏙᎸᎢ 30
1 ᎴᏥᎵᏃ ᎤᏙᎴᎰᏒ ᏤᎦᏈ ᏂᎦᎷᎸᏁᎲᎾ ᎨᏒᎢ, ᎤᏩᏳᏤᎴ ᎤᎸᎢ; ᎯᎠᏃ ᏄᏪᏎᎴ ᏤᎦᏈ, ᏗᏂᏲᎵ ᏗᏍᎩᎧᏏ, ᎢᏳᏰᏃ ᏱᏝ, ᏓᏥᏲᎤᏏ.
2 ᏤᎦᏈᏃ ᎤᎿᎸᏤᎴ ᎴᏥᎵ; ᎯᎠᏃ ᏄᏪᏎᎢ, ᏥᎪᎠᏴ ᎤᏁᎳᏅᎯ ᏥᏯᏓᏁᏟᏴᏍᏓᏁᎸ, ᎾᏍᎩ ᏧᏲᏍᏙᏯᏅ ᏗᏣᎷᎸᏗᏱ?
3 ᎯᎠᏃ ᏄᏪᏎ [ᎴᏥᎵ,] ᎬᏂᏳᏉ, ᏈᎳ ᏥᏅᏏᏓᏍᏗ ᎠᎨᏴ, ᎾᏍᎩ ᎭᏓᏳᎦ, ᎾᏍᎩᏃ ᏗᏥᏂᎨᏂ ᏓᏓᎾᏄᎪᏫᏒᎭ, ᎾᏍᎩᏃ ᎠᏴ ᎾᏍᏉ ᏗᏂᏲᎵ ᏓᏇᎮᏍᏗ ᎾᏍᎩ ᏧᎾᏄᎪᏫᏒᎯ.
4 ᎤᏪᎧᏁᎴᏃ ᏈᎳ ᎠᏛ ᎤᏅᏏᏓᏍᏗ ᎾᏍᎩ ᎤᏓᏴᏍᏗ; ᏤᎦᏈᏃ ᎤᏓᏴᏎᎢ.
5 ᏈᎳᏃ ᎤᏁᎵᏤᎢ, ᎠᎴ ᎠᏧᏣ ᎤᎾᏄᎪᏫᏎᎴ ᏤᎦᏈ.
6 ᎴᏥᎵᏃ ᎯᎠ ᏄᏪᏎᎢ, ᎤᏁᎳᏅᎯ ᏓᏊᎪᏓᏁᎸ, ᎠᎴ ᎾᏍᏉ ᎠᏛᎬᎦ ᏥᏁᎬᎢ, ᎠᎴ ᎠᎩᎧᏏ ᎠᏇᏥ ᎠᏧᏣ; ᎾᏍᎩ ᎢᏳᏍᏗ ᏕᏂ ᏚᏬᎡᎢ.
7 ᏈᎳᏃ ᎴᏥᎵ ᎤᏅᏏᏓᏍᏗ ᎤᏁᎵᏤᎢ, ᎠᎴ ᏤᎦᏈ ᏔᎵᏁ ᎠᏧᏣ ᎤᎾᏄᎪᏫᏎᎴᎢ.
8 ᎴᏥᎵᏃ ᎯᎠ ᏄᏪᏎᎢ, ᎤᏣᏘ ᎠᏍᏓᏯ ᏙᎩᎾᏟᏴᏌᏕᎬ ᎥᎩᎸᎢ, ᎠᎴ ᎠᏴ ᎦᏓᏎᎪᎩ; ᏁᏩᏔᎵᏃ ᏚᏬᎡᎢ.
9 ᎵᎠᏃ ᎤᏙᎴᎰᏒ ᎤᏲᎯᏍᏔᏅ ᏓᎷᎸᏍᎬᎢ, ᏏᎵᏆ ᎤᏅᏏᏓᏍᏗ ᎠᎨᏴ ᏭᏯᏅᎮᎢ, ᎠᎴ ᏤᎦᏈ ᎤᏪᎧᏁᎴ ᎾᏍᎩ ᎤᏓᏴᏍᏗ.
10 ᏏᎵᏆᏃ ᎵᎠ ᎤᏅᏏᏓᏍᏗ, ᏤᎦᏈ ᎤᎾᏄᎪᏫᏎᎴ ᎠᏧᏣ.
11 ᎵᎠᏃ ᎯᎠ ᏄᏪᏎᎢ, ᏑᎾᏓᏡᎩ ᏛᎾᎢ, ᎦᏗᏃ ᏚᏬᎡᎢ.
12 ᏏᎵᏆᏃ ᎵᎠ ᎤᏅᏏᏓᏍᏗ, ᏔᎵᏁ ᏤᎦᏈ ᎠᏧᏣ ᎤᎾᏄᎪᏫᏎᎴᎢ.
13 ᎵᎠᏃ ᎯᎠ ᏄᏪᏎᎢ, ᎣᏍᏛ ᏅᏩᏙᎯᏯᏛ ᎠᏆᏓᏅᏓ, ᎠᏂᎨᏴᏰᏃ ᎠᏍᏛ ᎤᏓᏅᏓᏩᏕᎩ ᎬᏉᏎᎮᏍᏗ; ᎠᏒᏃ ᏚᏬᎡᎢ.
14 ᎷᏈᏂᏃ ᎤᏪᏅᏎ ᎾᎯᏳ ᎤᏣᎴᏍᏗ ᎠᏍᎫᏕᏍᏗᏱ ᎤᏍᏆᎸᎲ, ᎠᎴ ᎤᏂᏍᏇᏚᎩ ᎢᎾᎨ ᏚᏩᏛᎮᎢ, ᎠᎴ ᎤᏥ ᎵᎠ ᏚᏲᎮᎴᎢ; ᎿᏉᏃ ᎴᏥᎵ ᎯᎠ ᏄᏪᏎᎴ ᎵᎠ, ᏗᏍᎬᏏ ᎢᎦᏛ ᎤᏂᏍᏇᏚᎩ ᏤᏥ ᏧᏤᎵᎦ.
15 ᎯᎠᏃ ᏄᏪᏎᎴᎢ, ᏥᎪ ᏅᎵᏌᎵᏉ ᎣᏍᏗᏁᎳ ᏥᏍᎩᏯᏅᎡᎸ? ᎾᏍᏉᏍᎪ ᏙᏛᏍᎩᎩᎡᎵ ᎤᏂᏍᏇᏚᎩ ᎠᏇᏥ ᏧᏤᎵᎦ? ᎴᏥᎵᏃ ᎯᎠ ᏄᏪᏎᎢ, ᎾᏍᎩ ᎠᏗᎾ ᎢᏳᏍᏗ ᎪᎯ ᏒᏃᏱ ᏕᏍᏓᏂᏏᏅᎭ ᎤᏂᏍᏇᏚᎩ ᏤᏥ ᏧᏤᎵᎦ ᏕᏍᎩᏁᎸ ᎢᏳᏍᏗ.
16 ᏤᎦᏈᏃ ᎢᎾᎨ ᏧᎶᏎ ᎤᏒᎯᏰᏱ, ᎵᎠᏃ ᏚᏠᏒᏎᎢ, ᎠᎴ ᎯᎠ ᏄᏪᏎᎢ, ᎠᏎ ᎠᏴ ᏓᏍᏆᏂᏏᏁᎵ; ᎤᏙᎯᏳᎯᏯᏰᏃ ᎤᏂᏍᏇᏚᎩ ᎠᏇᏥ ᏧᏤᎵᎦ ᎬᏯᎫᏴᏔᏅ. ᎾᎯᏳᏃ ᏒᏃᏱ ᏚᎾᏂᏏᏁᎢ.
17 ᎤᏁᎳᏅᎯᏃ ᎤᏛᏓᏍᏓᏁᎴ ᎵᎠ, ᎠᎴ ᎤᏁᎵᏤᎢ, ᎠᎴ ᎯᏍᎩᏁ ᎤᎾᏄᎪᏫᏎᎴ ᏤᎦᏈ ᎠᏧᏣ.
18 ᎵᎠᏃ ᎯᎠ ᏄᏪᎡᎢ, ᎤᏁᎳᏅᎯ ᎠᎩᏁᎸ ᏄᏍᏛ ᎠᏆᎫᏴᎡᎲᎢ, ᏅᏗᎦᎵᏍᏙᏗᎭ ᏥᏅᏏᏓᏍᏗ ᎠᏛ ᎣᏍᏗᏁᎳ ᏥᏯᎧᏁᎸᎢ; ᎢᏏᎦᏃ ᏚᏬᎡᎢ.
19 ᎵᎠᏃ ᎠᏏ ᎤᏁᎵᏤᎢ, ᎠᎴ ᏑᏓᎵᏁ ᎤᎾᏄᎪᏫᏎᎴ ᏤᎦᏈ ᎠᏧᏣ.
20 ᎵᎠᏃ ᎯᎠ ᏄᏪᏎᎢ, ᎤᏁᎳᏅᎯ ᎠᎩᎲᏏ ᎣᏍᏛ ᎠᏓᏁᏗ ᎨᏒᎢ; ᎿᏉ ᎣᏍᏗᏁᎳ ᏓᏲᏍᏓᏁᎳᏗ, ᏅᏗᎦᎵᏍᏙᏗᎭ ᏑᏓᎵ ᏕᏥᎾᏄᎪᏫᏎᎸ ᎠᏂᏧᏣ; ᏤᏆᎳᏂᏃ ᏚᏬᎡᎢ.
21 ᎣᏂᏃ ᎤᎾᏄᎪᏫᏎ ᎠᎨᏳᏣ, ᏓᏂᏃ ᏚᏬᎡᎢ.
22 ᎤᏁᎳᏅᎯᏃ ᎤᏅᏓᏕ ᎴᏥᎵ, ᎠᎴ ᎤᏁᎳᏅᎯ ᎤᏛᏓᏍᏓᏁᎴᎢ, ᎠᎴ ᎤᎳᏅᏓᏕᎴ ᏧᎷᎸᏗᏱ.
23 ᎤᏁᎵᏤᏃ, ᎠᎴ ᎠᏧᏣ ᎤᎾᏄᎪᏫᏎᎢ; ᎯᎠᏃ ᏄᏪᏎᎢ, ᎤᏁᎳᏅᎯ ᎠᎲᎾ ᎤᏕᎰᎯᏍᏗ ᎥᏆᏓᏅᏖᏍᎬᎢ.
24 ᏦᏩᏃ ᏚᏬᎡᎢ; ᎯᎠ ᏄᏪᏎᎢ, ᏱᎰᏩ ᎠᏏ ᏅᏩᏓᎴ ᎠᏧᏣ ᏛᎩᎧᏁᎵ.
25 ᎯᎠᏃ ᏄᎵᏍᏔᏁ ᎾᎯᏳ ᎴᏥᎵ ᏦᏩ ᎤᎾᏄᎪᏫᏒ, ᎾᏍᎩ ᏤᎦᏈ ᎯᎠ ᏄᏪᏎᎴ ᎴᏆᏂ, ᏍᏆᏂᎩᏍᏓ, ᎾᏍᎩᏃ ᏗᏇᏅᏒ ᏫᏥᎶᎢ, ᎠᎴ ᎠᏆᏤᎵᎪᎯ ᏗᎨᏒᎢ.
26 ᏗᏍᎩᏲᎯᏏ ᏗᏆᏓᎵᎢ, ᎠᎴ ᏗᏇᏥ, ᎾᏍᎩ ᎪᎱᏍᏗ ᎬᏯᏛᏁᎲ ᏗᎬᏒᏅᎯ ᏥᎩ, ᎠᎴ ᎦᏂᎩ; ᏨᏒᏰᏃ ᎯᎦᏔᎭ ᏓᎩᎸᏫᏍᏓᏁᎸ ᎪᎱᏍᏗ ᎬᏯᏛᏁᎸᎢ.
27 ᎴᏆᏂᏃ ᎯᎠ ᏄᏪᏎᎴᎢ, ᎢᏳᏃ ᎣᏍᏛ ᏍᎩᏰᎸᏗ ᎨᏒ ᎬᏩᏛᎡᎴᏍᏗ, [ᎦᎮᎮᏍᏗᏉ;] ᎠᏆᏙᎴᎰᏒᏰᏃ ᎾᏍᎩ ᏱᎰᏩ ᎣᏏᏳ ᎾᏆᏛᏁᎸ ᏂᎯ ᎨᏒ ᏅᏗᎦᎵᏍᏙᏗᏍᎬᎢ.
28 ᎯᎠᏃ ᏄᏪᏎᎢ, ᎯᏁᎩ ᎢᎦᎩ ᏍᎩᏠᎯᏍᏗᏱ, ᎠᎴ ᏓᎬᏁᎵᏉ.
29 ᎯᎠᏃ ᏄᏪᏎᎴᎢ, ᏨᏒ ᎯᎦᏔᎭ ᏄᏍᏛ ᎪᎱᏍᏗ ᎬᏩᏛᏁᎸᎢ, ᎠᎴ ᏗᏣᏤᎵ ᎦᎾᏝᎢ ᏥᏚᏥᎦᎿᏩᏗᏙᎲᎩ;
30 ᎤᏍᏗᏉᏰᏃ ᏥᏣᎲ ᎠᏏ ᏂᏥᎷᎬᎾ ᏥᎨᏒᎩ, ᎪᎯᏃ ᎬᏒ ᎤᏁᏉᏨ ᏧᏈᏯ ᏄᎵᏍᏔᏅ; ᏱᎰᏩᏃ ᎣᏍᏛ ᏂᏣᏛᏁᎸ ᎬᎩᎷᏨᎯ; ᎢᎳᎩᏳᏃ ᏓᎦᏓᏁᎳᏂ ᎠᏋᏒ ᏓᏆᏓᏘᎾᎥ ᎤᎾᎵᏍᏕᎸᏙᏗ?
31 ᎯᎠᏃ ᏄᏪᏎᎢ, ᎦᏙᏃ ᏓᎬᏁᎵ? ᏤᎦᏈᏃ ᎯᎠ ᏄᎡᏎᎢ, ᎥᏝ ᎪᎱᏍᏗ ᏴᏓᏍᎩᏁᎵ; ᎢᏳᏃ ᎯᎠ ᏱᏂᏍᏆᏛᏁᎸ ᏔᎵᏁ ᏱᏙᎬᎾᏗᏍᏓ, ᎠᎴ ᏱᏙᏥᎦᏘᏓ ᏗᏣᏤᎵ ᎦᎾᏝᎢ
32 ᎪᎯ ᎢᎦ ᏥᎩ ᏓᎨᏙᏂ ᏂᎦᏛ ᎦᎾᏝᎢ ᏣᏤᎵ ᏄᎾᏛᏅᎢ, ᏕᎦᏓᏓᎴᏗᏍᎨᏍᏗ ᏂᎦᏛ ᎠᏫ ᎤᏂᏚᏯᏍᏗ, ᎠᎴ ᏧᏂᎳᎾᎢ, ᎠᎴ ᏂᎦᏛ ᎠᏂᎬᎾᎨ ᎠᏫ ᎤᎾᏜᏍᏛ ᎤᏂᏃᏕᎾ ᎤᎾᏓᏡᎬᎢ, ᎠᎴ ᏧᏂᎳᎾᎢ ᎠᎴ ᎤᏂᏚᏯᏍᏗ ᎤᎾᏜᏍᏛ ᏗᏂᎭᏄᎸᎯ ᎤᎾᏓᏡᎬᎢ, ᎾᏍᎩ ᏍᏆᎫᎡᏓᏁᏗ ᎨᏎᏍᏗ.
33 ᎾᏍᎩᏃ ᏚᏳᎪᏛ ᎢᎦᏛᏁᎯ ᎨᏒ ᎬᏂᎨᏒ ᎾᏋᏁᎮᏍᏗ ᎪᎯ ᎨᏒ ᎤᏓᎴᏅᏛ, ᎾᎯᏳ ᏍᏆᎫᏴᎡᎸ ᎯᎪᏩᏘᏍᎨᏍᏗ; ᏂᎦᏛ ᏄᏂᏚᏯᏍᏛᎾ ᎠᎴ ᏂᏚᏂᎳᎾᎥᎾ ᏗᏂᎭᏄᎸᎯ ᎤᎾᏓᏑᏴᎢ, ᎠᎴ ᎠᏂᎬᎾᎨ ᎠᏂᎨᏒᎾ ᎤᏂᏃᏕᎾ ᎤᎾᏓᏑᏴᎢ, ᎾᏍᎩ ᎦᏃᏍᎩᏛ ᏍᎩᏰᎸᎾᏁᏗ ᎨᏎᏍᏗ.
34 ᎴᏆᏂᏃ ᎯᎠ ᏄᏪᏎᎢ, ᎰᏩᏉ, ᎾᏍᎩ ᏄᏍᏕᏍᏗ ᎾᏍᎩᏯ ᏣᏁᏨᎢ.
35 ᎾᎯᏳᏃ ᎢᎦ ᏚᏪᎧᎲᏎ ᏗᏂᎭᏄᎸᎯ ᎠᏂᏨᏯ, ᎬᏩᏕᏱᏛ ᏧᏂᎶᎸᏗ, ᎠᎴ ᏧᏂᎳᎾᎢ, ᎠᎴ ᎾᏂᎥ ᏗᏂᎭᏄᎸᎯ ᎠᏂᎩᏏ ᎤᏂᏚᏯᏍᏗ ᎠᎴ ᏧᏂᎳᎾᎢ ᎨᏒᎢ, ᎠᎴ ᎾᏂᎥ ᎤᏁᎬ ᏳᏓᏓᎳ, ᎠᎴ ᎾᏂᎥ ᎠᏂᎬᎾᎨ ᎤᏂᏃᏕᎾ ᎤᎾᏓᏑᏴᎢ, ᎠᎴ ᏧᏪᏥ ᏕᎤᏲᎯᏎᎴᎢ.
36 ᎠᎴ ᏦᎢ ᏧᏙᏓᏆᏛ ᎡᏅᏍᏗ ᎢᏴᏛ ᏂᏚᎾᏓᎳᏕ ᎤᏩᏒ ᎠᎴ ᏤᎦᏈ; ᏤᎦᏈᏃ ᎠᏂᏐᎢ ᎤᏂᏙᏕᎾ ᎴᏆᏂ ᏧᏤᎵ ᏕᎬᎾᏗᏍᏗᏍᎨᎢ.
37 ᏤᎦᏈᏃ ᏚᏴᎮ ᏗᏤ ᎦᎾᏍᏓ ᏥᏳ ᎠᎴ ᎠᎹᏂ ᎠᎴ ᏘᎵ; ᎠᎴ ᏚᏯᎸᎮ ᏧᏁᎬ ᏧᎸᏓᏅᏂ ᏂᏚᏩᏁᎴᎢ, ᎠᎴ ᎤᏁᎬ ᎨᏒ ᎦᎾᏍᏙᎯ ᎬᏂᎨᏒ ᏄᏩᏁᎴᎢ.
38 ᎠᎴ ᎾᏍᎩ ᎦᎾᏍᏓ ᏄᏯᎸᏛ ᏚᏪᏘᏁ ᏕᎨᎵᏍᎦᎸᎲ ᎠᎹ ᏧᎾᏗᏔᏍᏗᏱ, ᎾᎿ ᎠᏫ ᏓᎾᏗᏔᎯᎯᎲᎢ, ᎢᎬᏱᏗᏢ ᎠᏫ ᎠᏂᎷᎬᎢ, ᎾᏍᎩ ᏧᏂᏁᎵᎢᏍᏗᏱ ᎾᎯᏳ ᏓᎾᏗᏔᎯᎦ.
39 ᎠᏫᏃ ᏓᏂᏁᎵᎨ ᎦᎾᏍᏓ ᏕᎨᏛ ᎢᎬᏱᏗᏢ, ᎠᎴ ᏚᎾᏅᏁ ᎬᏩᏕᏱᏛ ᏧᏂᎶᎸᏗ, ᎤᏂᏚᏯᏍᏗ, ᎠᎴ ᏧᏂᎳᎾᎢ.
40 ᏤᎦᏈᏃ ᎠᏂᎩᎾ ᏚᏓᏓᎴᏔᏁᎢ; ᎬᏩᏕᏱᏛᏃ ᏧᏂᎶᎸᏗ ᎠᎴ ᏂᎦᏛ ᎠᏂᎬᎾᎨ ᎴᏆᏂ ᏧᏤᎵ ᎠᏫ ᎤᎾᏓᏑᏴ ᎠᏂᏙᎾᎥ ᎢᏗᏢ ᏫᏚᎦᏔᏁ ᎠᏫ; ᎤᏩᏒᏃ ᏧᏤᎵ ᎤᎾᏁᎳᎩ ᏚᏪᎧᏁᎢ, ᎥᏝᏃ ᎴᏆᏂ ᏧᏤᎵ ᎠᏁᏙᎲ ᏱᏚᏪᎧᏁᎢ.
41 ᎯᎠᏃ ᏄᎵᏍᏔᏁᎢ, ᎢᏳᏃ ᏧᎾᎵᏂᎦᏂ ᎠᏫ ᏓᏂᏁᎵᎩ, ᎾᏍᎩ ᏤᎦᏈ ᎦᎾᏍᏓ ᏕᎨᎵᏍᎦᎸᎲ ᏕᎦᎳᏗᏍᎨ ᎠᏫ ᏓᏂᎧᏅ ᎢᏗᏢ, ᎾᏍᎩ ᎦᎾᏍᏓ ᏕᎨᏛ ᏧᏂᏁᎵᏍᏗᏱ.
42 ᏗᏂᏩᎾᎦᎳᏍᎩᏂ ᏥᎨᏐ ᎥᏝ [ᎦᎾᏍᏓ] ᏱᏗᎦᎳᏗᏍᎨᎢ; ᎾᏍᎩᏃ ᏗᏂᏩᎾᎦᎳ ᎴᏆᏂ ᏧᏤᎵ ᎨᏎᎢ, ᏧᎾᎵᏂᎦᏂᏃ ᏤᎦᏈ ᏧᏤᎵ ᎨᏎᎢ.
43 ᎾᏍᎩᏃ ᎠᏍᎦᏯ ᎤᏣᏘ ᎤᏁᏉᏤᎴᎢ, ᎠᎴ ᎤᏂᏣᏘ ᎠᏫ ᏚᏪᎧᎮᎢ, ᎠᎴ ᎠᏂᎨᏴ ᏧᏅᏏᏓᏍᏗ, ᎠᎴ ᎠᏂᏍᎦᏯ ᏧᏅᏏᏓᏍᏗ, ᎠᎴ ᎨᎻᎵ, ᎠᎴ ᏐᏈᎵ ᏗᏂᎵᎠᏅᎯᏛ.
* ᎠᏯᏙᎸᎢ 31
1 ᎤᏛᎦᏁᏃ ᎠᏂᏁᎬ ᎴᏆᏂ ᏧᏪᏥ, ᎯᎠ ᎾᏂᏪᏍᎬᎢ, ᏤᎦᏈ ᎠᎩᏐᏅ ᏂᎦᏛ ᎢᎩᏙᏓ ᎤᏤᎵᎦ ᏥᎨᏒᎩ; ᎠᎴ ᎢᎩᏙᏓ ᎤᏤᎵᎦ ᏥᎨᏒᎩ ᎤᏩᏛᏔᏅ ᎯᎠ ᏂᎦᏛ ᎦᎸᏉᏗᏳ ᎨᏒᎢ.
2 ᏤᎦᏈᏃ ᎤᎪᎮ ᎴᏆᏂ ᎤᎧᏛᎢ, ᎠᎴ ᎬᏂᏳᏉ ᎥᏝ ᏧᏩᎫᏔᏅᏒ ᏕᎤᎧᏂᏍᎬ ᎩᏯ ᏱᏄᏍᏕᎢ.
3 ᏱᎰᏩᏃ ᎯᎠ ᏄᏪᏎᎴ ᏤᎦᏈ, ᏥᎭᏨᎾ ᏗᏣᎦᏴᎵᎨ ᎤᎾᏤᎵᎪᎯ, ᎠᎴ ᏗᏣᏴᏫ ᏗᏁᎲ ᏫᎯᎶᎯ; ᎠᏴᏃ ᏕᎬᎦᎿᏩᏗᏙᎮᏍᏗ.
4 ᏤᎦᏈᏃ ᎤᏓᏅᏎ ᏫᏚᏯᏅᎮ ᎴᏥᎵ ᎠᎴ ᎵᎠ, ᎢᎾᎨ ᎤᏂᎷᎯᏍᏗᏱ ᎠᏫ ᏚᏪᎧᎲᎢ.
5 ᎯᎠᏃ ᏂᏚᏪᏎᎴᎢ, ᏥᎪᏩᏘᎭ ᎢᏍᏗᏙᏓ ᎤᎧᏛ ᎾᏍᎩ ᎥᏝ ᏧᏩᎫᏔᏅᏒ ᏥᏄᏍᏛ ᏓᏆᎧᏂᏍᎬ ᏱᏄᏍᏗ ᎪᎯ ᎨᏒᎢ; ᎠᏎᏃ ᎡᏙᏓ ᎤᏤᎵᎦ ᎤᏁᎳᏅᎯ ᏓᎩᎧᎿᏩᏗᏙᎸ.
6 ᎠᎴ ᎢᏍᏗᎦᏔᎭ ᎾᏆᎵᏂᎬᎬ ᎢᏴᏛ ᎠᏋᏔᏅ ᎪᎱᏍᏗ ᏥᏯᏛᏁᎸ ᎢᏍᏗᏙᏓ.
7 ᎠᎴ ᎢᏍᏗᏙᏓ ᎠᎩᎶᏄᎲᎵ, ᎠᎴ ᎠᏍᎪᎯ ᎾᎩᏁᏟᏴᏏ ᎠᏆᎫᏴᎡᎲᎢ; ᎠᏎᏃ ᎤᏁᎳᏅᎯ ᎥᏝ ᎤᏁᎳᎩ ᏳᏪᎵᏎᎸ ᎪᎱᏍᏗ ᎠᏋᏁᏗᏱ.
8 ᎢᏳᏃ ᎯᎠ ᏱᏄᏪᏒ, ᎤᏂᏚᏯᏍᏗ ᏕᎬᏯᎫᏴᏓᏁᎮᏍᏗ; ᎿᏉ ᏂᎦᏛ ᎤᏂᏚᏯᏍᏗ ᏓᏂᎾᏄᎪᏫᏍᎪᎢ; ᎠᎴ ᎯᎠ ᏱᏄᏪᏒ ᏛᏩᏕᏱᏛ ᏧᏂᎶᎸᏗ ᏕᎬᏯᎫᏴᏓᏁᎮᏍᏗ, ᎿᏉ ᏂᎦᏛ ᎬᏩᏕᏱᏛ ᏧᏂᎶᎸᏗ ᏓᏂᎾᏄᎪᏫᏍᎪᎢ.
9 ᎾᏍᎩᏃ ᎤᏁᎳᏅᎯ ᎢᏍᏗᏙᏓ ᏕᎤᏯᏅᎡᎸ ᎠᏫ, ᎠᎴ ᎠᏴ ᏕᎠᎩᎧᏁᎸ.
10 ᎯᎠᏃ ᏄᎵᏍᏔᏅᎩ ᎾᎯᏳ ᎠᏫ ᏓᏂᏁᎵᎬᎢ, ᎾᏍᎩ ᏕᎠᏆᎧᎾᏅᎩ, ᎠᎴ ᎦᏍᎩᏓᏍᎬ ᎠᎩᎪᎲᎩ, ᎠᎴ ᎬᏂᏳᏉ ᎠᏂᏨᏯ ᎾᏍᎩ ᎠᏫ ᏗᏂᏃᏁᎯ ᎬᏩᏕᏱᏛ ᏧᏂᎶᎸᏗ, ᎠᎴ ᎤᏂᏚᏯᏍᏗ, ᎠᎴ ᎤᎾᏅᏣᏛ ᎨᏒᎩ.
11 ᏗᎧᎿᏩᏗᏙᎯᏃ ᎤᏁᎳᏅᎯ ᎤᏤᎵᎦ ᎠᎩᏁᏤᎸᎩ ᎦᏍᎩᏓᏍᎬᎢ, ᎯᎠ ᏂᎦᏪᏍᎬᎩ, ᏤᎦᏈ; ᎯᎠᏃ ᎾᎩᏪᏒᎩ, ᎠᏂ.
12 ᎯᎠᏃ ᏄᏪᏒᎩ; ᏫᏔᎧᏅᎦ ᎠᎴ ᏫᏘᎪᏩᏛ ᏂᎦᏛ ᎠᏂᏨᏯ ᎠᏫ ᏗᏂᏃᏁᎯ ᎬᏩᏕᏱᏛ ᏚᏂᎶᎸᏗ, ᎠᎴ ᎤᏂᏚᏯᏍᏗ, ᎠᎴ ᎤᎾᏅᏣᏛ; ᎠᎩᎪᎲᏰᏃ ᏂᎦᏛ ᎴᏆᏂ ᏂᏨᏁᎲᎢ.
13 ᎠᏴ ᎤᏁᎳᏅᎯ ᏇᏕᎵ ᎨᎢ, ᎾᎿ ᏅᏯ ᎨᏛᎪᎢ ᏥᏣᎶᏁᏔᏅᎩ, ᎠᎴ ᏥᏍᏆᏎᎵᏓᏁᎸᎩ; Ꭷ, ᏔᎴᎲᎦ, ᎠᎴ ᎯᎠ ᎠᏂ ᎦᏙᎯ ᎭᏓᏅᎾ, ᎠᎴ ᏗᏣᏴᏫ ᏗᏁᎲ ᏫᎯᎶᎯ.
14 ᎴᏥᎵᏃ ᎠᎴ ᎵᎠ ᎬᏩᏁᏤᎴ ᎯᎠ ᏂᎬᏩᏪᏎᎴᎢ. ᏥᎪ ᎠᏏ ᎣᎩᏂᏙᏓ ᎦᏁᎸ ᎠᎭ ᎣᎩᎾᏤᎵᎦ ᎠᎴ ᎣᎩᎾᏘᏯᏍᏓᏁᏗ ᎨᏒᎢ?
15 ᏝᏍᎪ ᎣᏍᏕᏙᎯᏉ ᎣᎩᏂᏰᎸᏅᎯ ᏱᎩ? ᏙᎩᏂᎾᏗᏅᏰᏃ, ᎠᎴ ᏦᎩᎾᏤᎵᎦ ᎠᏕᎸ ᏚᏒᏃᏅ.
16 ᏂᎦᏛᏰᏃ ᏧᎬᏩᎶᏗ ᎤᏁᎳᏅᎯ ᎣᎩᏂᏙᏓ ᏧᎩᎡᎸ, ᎠᏴ ᎠᎴ ᏦᎩᏁᏥ ᎣᏍᎦᏤᎵᎦ; ᎾᏍᎩᏃ ᎿᏉ ᏂᎦᎥ ᎪᎱᏍᏗ ᎤᏁᎳᏅᎯ ᏣᏁᏤᎸ, ᎾᏍᎩ ᎿᏛᎦ.
17 ᎿᏉᏃ ᏤᎦᏈ ᏚᎴᏁᎢ, ᎠᎴ ᎨᎻᎵ ᏚᎩᎸᏔᏁ ᏧᏪᏥ ᎠᎴ ᏧᏓᎵᎢ.
18 ᎠᎴ ᏂᎦᏛ ᏧᏤᎵᎦ ᎦᎾᏝᎢ ᏚᏘᎾᏫᏛᎮᎢ, ᎠᎴ ᏂᎦᏛ ᏧᎬᏩᎶᏗ ᎤᏩᏛᏛ ᏇᏓᏁᏔᎻᏱ ᎤᏫᏛᎰᏁᎢ, ᎤᏙᏓ ᎡᏏᎩ ᏤᎲ ᏭᎶᎯᏍᏗᏱ, ᎾᏍᎩ ᎨᎾᏂ ᎦᏓ ᏗᎲᎢ.
19 ᎴᏆᏂᏃ ᎤᏂᏃᏕᎾ ᏚᏍᏙᏰᎲᏎᎢ; ᎴᏥᎵᏃ ᏚᏃᏍᎩᏎ ᎤᏁᎳᏅᎯ ᏗᏰᎸᎯ ᎾᏍᎩ ᎤᏙᏓ ᏧᏤᎵᎦ.
20 ᏤᎦᏈᏃ ᎤᏓᏃᏍᎩᏛᏉ ᎤᏂᎩᎡᎴ ᎴᏆᏂ ᏏᎵᏱ ᎡᎯ, ᎥᏝᏰᏃ ᏳᏃᏁᎴ ᎤᎵᏘᏒᎢ.
21 ᎤᎵᏘᏎᏃ ᎬᏰᎯ ᏂᎦᏛ ᎤᎿᎥᎢ; ᎠᎴ ᏚᎴᏁᎢ, ᎠᎴ ᎡᏉᏂ ᏚᏪᏐᏤᎢ, ᎠᎴ ᎩᎵᏯᏗ ᏦᏓᎸ ᎢᏗᏢ ᏫᏚᏭᎪᏔᏁᎢ.
22 ᏦᎢᏁᏃ ᎢᎦ ᎠᏥᏃᏁᎴ ᎴᏆᏂ ᏤᎦᏈ ᎤᎵᏘᏒᎢ.
23 ᎠᎾᎵᏅᏟᏃ ᏚᏘᏅᏎᎢ, ᎠᎴ ᎤᎨᎲᏎ ᎦᎵᏉᎩ ᏧᏙᏓᏆᏛ ᎡᏅᏍᏗ ᎢᏴᏛ, ᎩᎵᏯᏗᏃ ᎣᏓᎸ ᏫᎬᏩᏢᏔᎮᎢ.
24 ᎤᏁᎳᏅᎯᏃ ᎤᎷᏤᎴ ᎴᏆᏂ ᏏᎵᏱ ᎡᎯ ᏒᏃᏱ ᎠᏍᎩᏓᏍᎬᎢ, ᎠᎴ ᎯᎠ ᏄᏪᏎᎴᎢ, ᎮᏯᏔᎮᏍᏗ ᏞᏍᏗ ᎯᏬᏁᏔᏅ ᏤᎦᏈ ᎣᏍᏛ ᎠᎴ ᎤᏲᎢ.
25 ᎿᏉᏃ ᎴᏆᏂ ᏭᏢᏔᎮ ᏤᎦᏈ. ᏤᎦᏈᏃ ᎾᎿ ᎣᏓᎸ ᏚᎵᏦᏖᎢ; ᎴᏆᏂᏃ ᎠᎴ ᎾᏍᎩ ᎠᎾᎵᏅᏟ ᎩᎵᏯᏗ ᎣᏓᎸ ᏚᏂᎵᏦᏔᏁᎢ.
26 ᎴᏆᏂᏃ ᎯᎠ ᏄᏪᏎᎴ ᏤᎦᏈ, ᎦᏙᏉ ᏣᏛᏁᎸ, ᎾᏍᎩ ᏣᏓᏃᏍᎩᏛ ᎾᏆᏕᎶᎰᏒᎾ ᏨᏗᏣᎵᏘᏒ, ᎠᎴ ᏗᏇᏥ ᏥᏙᏔᏘᎾᏫᏛᎲ, ᎾᏍᎩᏯᏉ ᎠᏂᏴᎩ ᎠᏰᎳᏍᏗ-ᎦᏅᎯᏛ ᎬᏔᏅᎯ ᏗᎦᏂᏴᏛ.
27 ᎦᏙᏃ ᎤᏕᎵᏛ ᏗᏣᎵᏘᏎᎢ, ᎠᎴ ᎢᏍᏆᏓᏃᏍᎩᎡᎴᎢ; ᎠᎴ ᎥᏝ ᏱᏍᎩᏃᏁᎴᎢ, ᎾᏍᎩ ᎣᏍᏛ ᎢᎦᏓᏅᏛ ᎬᏯᏂᎩᏍᏙᏗᏱ, ᏗᎧᏃᎩᏛ ᎬᏗ, ᎠᎴ ᎠᎱᎵ ᎢᏳᏍᏗ ᎬᏗ, ᎠᎴ ᎠᏏᎳᏕᏫᏛ ᏗᎧᏃᎩᏍᏙᏗ ᎬᏗ?
28 ᎥᏝ ᎠᎴ ᏫᏓᏔᏪᏙᎦ ᎣᏍᏇᎵᏎᎴ ᏗᏇᏥ ᎠᏂᏍᎦᏯ, ᎠᎴ ᏗᏇᏥ ᎠᏂᎨᏴ? ᎭᎵᏍᎦᎿᏩᏉ ᎾᏍᎩ ᏥᏂᏣᏛᏁᎸ.
29 ᎠᏴ ᏰᎵᏉ ᎾᏆᎵᏂᎬᎦ ᎤᏲ ᎢᎬᏴᏁᏗᏱ; ᎠᏎᏃ ᎢᏥᏙᏓ ᎤᏤᎵᎦ ᎤᎾᎳᏅᎯ ᎠᎩᏁᏤᎸᎩ ᎤᏒᎯ ᏒᏃᏱ, ᎯᎠ ᏄᏪᏒᎩ; ᎮᏯᏔᎮᏍᏗ ᏞᏍᏗ ᏤᎦᏈ ᎯᏁᏤᎸᎩ ᎣᏍᏛ ᎠᎴ ᎤᏲᎢ.
30 ᎠᎴ ᎿᏉ ᎠᏎ ᏤᏅᏍᏗ ᏥᏂᏣᎵᏍᏓᏁᎮᎢ ᏥᏅᏗᎦᎵᏍᏙᏗᏍᎨ ᎤᏣᏘ ᏤᎳᏲᏍᎬ ᏣᏙᏓ ᎦᏁᎸᎢ, ᎠᏎᏃ ᎦᏙ ᏗᎤᎵᏍᏙᏔᏅ ᎤᎾᏁᎳᏅᎯ ᏗᏆᏤᎵᎦ ᏙᏍᎩᏃᏍᎩᏎᎢ?
31 ᏤᎦᏈᏃ ᏗᎤᏁᏤ ᎠᎴ ᎯᎠ ᏄᏪᏎᎴ ᎴᏆᏂ, ᏥᏍᎦᎢᎲᏍᎩᏂ ᏅᏓᎦᎵᏍᏙᏗᏍᎬᎩ; ᎯᎠᏰᏃ ᎢᏪᏒᎩ, ᎬᏍᎦᎢᏍᏓᎩᏆᎴ ᏱᏓᎩᏯᏅᏏ ᏧᏪᏥ ᎠᏂᎨᏴ.
32 ᎩᎶ ᎠᏗᎾ ᏙᎯᏩᏛᎡᎸᎭ ᎤᎾᏁᎳᏅᎯ ᏗᏣᏤᎵᎦ, ᎾᏍᎩ ᏞᏍᏗ ᏱᎬᏁᏍᏗ; ᎢᏓᎵᏅᏟ ᎠᏂᎦᏔᎲ ᎭᎦᏔ ᏣᏤᎵᎦ ᏳᏝᏍᏗ ᏥᏰᎿᎥᎢ, ᎠᎴ ᎯᎩ. ᎥᏝᏰᏃ ᏤᎦᏈ ᏱᎦᏔᎮ ᎴᏥᎵ ᏚᏃᏍᎩᏒᎢ.
33 ᎴᏆᏂᏃ ᏤᎦᏈ ᎤᎵᏦᏛ ᏭᏴᎴᎢ, ᎠᎴ ᎵᎠ ᎤᎵᏦᏛᎢ, ᎠᎴ ᎠᏂᏔᎵ ᎠᏂᎨᏴ ᎨᏥᏅᏏᏓᏍᏗ ᏚᏂᎵᏦᏛᎢ; ᎠᏎᏃ ᎥᏝ ᏱᏚᏩᏛᎮᎢ. ᎿᏉᏃ ᎤᏄᎪᏤ ᎵᎠ ᎤᎵᏦᏛ ᎠᎴ ᎴᏥᎵ ᎤᎵᏦᏛ ᏭᏴᎴᎢ.
34 ᎴᏥᎵᏃ ᏧᎩᏛ ᎨᏎ ᎤᏁᎳᏅᎯ ᏗᏰᎸᎯ ᎠᎴ ᎨᎻᎵ ᎦᏯᎱᎶᏗ ᏫᏚᎳᏁᎢ, ᎠᎴ ᏚᏍᎩᎳᏁᎢ. ᎴᏆᏂᏃ ᏂᎬ ᎦᎵᏦᏛ ᎤᏲᎴᎢ, ᎠᏎᏃ ᎥᏝ ᏱᏚᏩᏛᎮᎢ.
35 ᎯᎠᏃ ᏄᏪᏎᎴ ᎤᏙᏓ, ᏞᏍᏗ ᎠᏆᏤᎵ ᎤᎬᏫᏳᎯ ᎤᏐᏅᏤᎸᎩ ᎾᏍᎩ ᏗᎦᏥᏯᎴᏁᏗ ᏂᎨᏒᎾ ᏥᎩ, ᎠᏂᎨᏴᏰᏃ ᎢᏳᎾᎵᏍᏓᏁᏗ ᏥᎩ ᎾᏆᎵᏍᏓᏁᎭ. ᎤᏲᎴᏃ ᎠᏎᏃ ᎥᏝ ᏱᏚᏩᏛᎮ ᎤᏁᎳᏅᎯ ᏗᏰᎸᎯ
36 ᏤᎦᏈᏃ ᎤᏔᎳᏬᏎᎢ ᎠᎴ ᎤᎾᏘᏲᎴ ᎴᏆᏂ; ᎠᎴ ᏤᎦᏈ ᎤᏁᏤ ᎯᎠ ᏄᏪᏎᎴ ᎴᏆᏂ, ᎦᏙ ᎤᏍᏗ ᎤᏣᏘᏂ ᎾᏆᏛᏁᎸ? ᎦᏙ ᎤᏍᏗ ᎠᎩᏍᎦᏅᏨ ᏥᏄᏖᎡᏗ ᏨᏗᏍᎩᎨᎮᏅ?
37 ᏂᎦᏛᏰᏃ ᏥᏰᎿᎥ ᎯᏍᏆᏂᏰᎣᏅ, ᎦᏙᏃ ᎯᏩᏛ ᎯᏁᎸ ᏣᏅᎯ? ᎾᏍᎩ ᎠᏂ ᎯᎲᎦ ᎠᏂᎦᏔᎲ ᎠᏴ ᎣᏣᎵᏅᏟ, ᎠᎴ ᏂᎯ ᎢᏣᎵᏅᏟ, ᎾᏍᎩᏃ ᏕᎨᎩᏄᎪᏓᏁᎸᎭ.
38 ᎪᎯ ᎿᏉ ᏔᎳᏍᎪᎯ ᎾᏕᏘᏴ ᎬᏯᏕᎥᏏ; ᏗᏣᏤᎵᏃ ᎤᏂᏃᏕᎾ ᎠᏂᎩᏏ, ᎠᎴ ᏗᏂᎭᏄᎸᎯ ᎠᏂᎩᏏ, ᎥᏝ ᏱᏚᏂᎶᎠᎯᏎᎸ ᎠᏂᏛ, ᎠᎴ ᎠᏫ ᎠᏂᏨᏯ ᏂᎯ ᏗᏣᏤᎵᎦ ᎥᏝ ᏱᏓᎩᏯᎥ.
39 ᎠᏥᏓᎦᎸᎢᏒᎯ ᎥᏝ ᏫᏱᎬᏃᎮᎮᎢ, ᎠᏋᏒᏉ ᎠᎩᏲᎱᏎᎲᎩ; ᎠᏴ ᎾᏍᎩ ᏕᏍᎩᎬᏩᎶᏓᏁᎲᎩ, ᎢᎦ ᎦᏂᏴᏛ ᏱᎩ, ᎠᎴ ᏒᏃᏱ ᎦᏂᏴᏛ ᏱᎩ.
40 ᎯᎠ ᎾᏍᎩ ᎾᏆᏛᎿᏕᎬᎩ; ᎢᎦ ᎨᏒ ᎠᏍᏓᎦᏲᏍᎬ ᎠᎩᏲᏍᏗᏍᎬᎩ, ᏒᏃᏱᏃ ᎨᏒ ᎠᏯᏛᎲᏍᎬᎢ; ᎠᎴ ᎦᎸᏗ ᎨᏒ ᏗᏥᎦᏙᎵ ᏓᏓᏅᎡᎲᎩ.
41 ᎾᏍᎩ ᎯᎠ ᏄᏍᏛᎩ ᏔᎳᏍᎪᎯ ᏧᏕᏘᏴᏛ ᎯᏁᎸ ᎨᎥᎩ; ᏂᎦᏚ ᏧᏕᏘᏴᏛ ᎪᎱᏍᏗ ᎬᏯᏛᏁᎸᎩ ᎠᏂᏔᎵ ᏗᏤᏥ ᏕᎬᏒᎲᏍᎬᎢ, ᏑᏓᎵᏃ ᏧᏕᏘᏴᏛ ᎦᎾᎠᎢ ᏕᎬᏒᎲᏍᎬᎢ; ᎬᏠᏍᎬᏃ ᎠᏍᎪᎯ ᏂᏍᎩᏁᏟᏴᏏ.
42 ᎢᏳᏃ ᎡᏙᏓ ᎤᏤᎵᎦ ᎤᏁᎳᏅᎯ, ᎾᏍᎩ ᎡᏆᎭᎻ ᎤᏤᎵᎦ ᎤᏁᎳᏅᎯ, ᎠᎴ ᎾᏍᎩ ᎡᏏᎩ ᎤᎾᏰᏒᎯ ᏔᎵ ᏄᏛᏗᏕᎬᎾ ᏱᎨᏎ ᎠᏴ ᎨᎥᎢ, ᎤᏙᎯᏳᎯᏯ ᎪᎯ ᎨᏒ ᎠᏒᎭ ᏱᏍᏆᏂᎩ ᏍᏔᏁᎢ. ᎤᏁᎳᏅᎯ ᎤᎪᎲ ᎤᏲ ᎾᏆᎵᏍᏓᏁᎸᎢ, ᎠᎴ ᏓᎩᏯᏪᏥᏙᎸᎢ, ᎠᎴ ᎤᏒᎯ ᏒᏃᏱ ᏥᎨᏒ ᏣᎬᏍᎪᎸᏁᎢ.
43 ᎴᏆᏂᏃ ᎤᏁᏤ ᎠᎴ ᎯᎠ ᏄᏪᏎᎴ ᏤᎦᏈ, ᎯᎠ ᎠᏂᎨᏴ ᎠᏴ ᏗᏇᏥ, ᎠᎴ ᎯᎠ ᏧᏁᏥ ᎠᏴ ᏗᏇᏥ, ᎠᎴ ᎯᎠ ᎠᏫ ᎠᏴ ᏗᏆᏤᎵᎦ ᎠᏫ, ᎠᎴ ᏂᎦᏛ ᏥᎪᏩᏘᎭ ᎠᏴ ᎠᏆᏤᎵᎦ; ᎦᏙᏃ ᏱᏕᎬᎦ ᎪᎯ ᎢᎦ ᎯᎠ ᏗᏇᏥ, ᎠᎴ ᏧᏁᏥ ᎾᏍᎩ ᏧᏂᎾᏄᎪᏫᏒᎯ ᏥᎩ?
44 Ꭷ, ᎿᏉ ᎧᏃᎮᏛ ᏗᎾᏠᎯᏍᏓ, ᎠᏴ ᏂᎯᏃ; ᎠᎴ ᎾᏍᎩ ᎪᎯᏳᏗᏍᎩ ᎨᏎᏍᏗ ᏄᏍᏛ ᏕᎩᎾᏓᏁᏤᎸᎢ.
45 ᏤᎦᏛᏃ ᏅᏯ ᎤᎩᏎᎢ ᎠᎴ ᎤᏪᏘᏁᎢ.
46 ᏤᎦᏈᏃ ᎯᎠ ᏂᏚᏪᏎᎴ ᎠᎾᎵᏅᏟ, ᏅᏯ ᏗᏧᏔᎩ; ᏅᏯᏃ ᏚᏂᎩᏎᎢ, ᎠᎴ ᎤᏂᏡᏁᎢ; ᎠᎴ ᎾᎿ ᎦᏡᎬ ᎤᎾᎵᏍᏓᏴᏁᎢ.
47 ᎴᏆᏂᏃ ᏥᎦ ᏌᎭᏚᏓ ᏚᏬᎡᎢ; ᏤᎦᏈᏍᎩᏂ ᎦᎵᏗ ᏚᏬᎡᎢ;
48 ᎴᏆᏂᏃ ᎯᎠ ᏄᏪᏎᎢ, ᎯᎠ ᏥᎦᏡᎦᎪᎯᏳᏗᏍᎩ ᎨᏎᏍᏗ ᏕᎩᎾᏓᏁᏤᎸ ᎪᎯ ᏥᎩ. ᎾᏍᎩ ᎢᏳᏍᏗ ᎦᎵᏗ ᏚᏃᎡᎢ;
49 ᎠᎴ ᎻᏏᏆ ᏚᏃᎡᎢ; ᎯᎠᏰᏃ ᏄᏪᏎᎢ, ᏱᎰᏩ ᎩᏂᏯᏫᏍᎨᏍᏗ. ᏂᏗᎾᏓᎪᏩᏗᏍᎬᎾ ᎿᏉ ᎨᏎᏍᏗ.
50 ᎢᏳᏃ ᏙᎦᎯᏐᏢᏕᏍᏗ ᏗᏇᏥ, ᎢᏳ ᎠᎴ ᏅᏩᎾᏓᎴ ᏙᎭᏓᏰᎨᏍᏗ ᏔᎵ ᏙᎲᏕᏍᏗ ᏗᏇᏥ, ᎥᏝ ᎩᎶ ᎠᏍᎦᏯ ᏯᎦᏔᎭ; ᎬᏂᏳᏉ ᎤᏁᎳᏅᎯ ᎠᎦᏔᎯ ᏄᏍᏛ ᏚᎩᎾᏓᏁᏤᎸᎢ.
51 ᎴᏆᏂᏃ ᎯᎠ ᏄᏪᏎᎴ ᏤᎦᏈ. ᎬᏂᏳᏉ ᎯᎠ ᏥᎦᏡᎦ, ᎠᎴ ᎬᏂᏳᏉ ᎯᎠ ᏥᎨᏔ ᎾᏍᎩ ᎠᏰᎵ ᏥᎾᏋᏁᎸ ᎠᏴ ᎢᏁᎲᎢ.
52 ᎯᎠ ᎾᏍᎩ ᏥᎦᏡᎦ ᎪᎯᏳᏗᏍᎩ ᎨᏎᏍᏗ, ᎾᏍᎩ ᎠᏴ ᎯᎠ ᎦᏡᎬ ᎬᏯᏓᏬᎢᎳᏕᏗ ᏂᎨᏒᎾ ᎨᏒᎢ, ᎠᎴ ᏂᎯ ᏍᏆᏓᏬᎯᎳᏕᏗ ᏂᎨᏒᎾ ᎨᏒ ᎯᎠ ᏥᎦᎲᎦ, ᎠᎴ ᎯᎠ ᏅᏯ ᏥᎨᏔ, ᎾᏍᎩ ᎤᏲ ᎢᏗᎩᎾᏓᏛᏁᏗᏱ.
53 ᎤᏁᎳᏅᎯ ᎡᏆᎭᎻ ᎤᏤᎵᎦ, ᎠᎴ ᎤᏁᎳᏅᎯ ᏁᎰ ᎤᏤᎵᎦ, ᎤᏁᎳᏅᎯ ᎤᏂᏙᏓ ᎤᏤᎵᎦ ᏕᎩᏄᎪᏓᏁᎮᏍᏗ. ᏤᎦᏈᏃ ᎤᏎᎵᏔᏁ ᎤᏁᎢᏍᏔᏁ ᎤᏙᏓ ᎡᏏᎩ ᎤᎾᏰᏒᎯ.
54 ᎿᏉᏃ ᏤᎦᏈ ᎠᏥᎸ-ᎨᎳᏍᏗ ᎤᎵᏍᎪᎸᏔᏁ ᎾᎿ ᎣᏓᎸᎢ, ᎠᎴ ᎠᎾᎵᏅᏟ ᏫᏚᏯᏅᎮ ᎦᏚ ᎤᏂᎩᏍᏗᏱ; ᎦᏚᏃ ᎤᏂᎨᎢ, ᎠᎴ ᎣᏓᎸ ᎤᏂᏒᎴᎢ.
55 ᏑᎾᎴᏉᏃ ᎴᏆᏂ ᎤᏗᏛᎮᎢ, ᎠᎴ ᏚᏔᏪᏙᏁ ᏧᏪᏥ ᎠᏂᏍᎦᏯ ᎠᎴ ᏧᏪᏥ ᎠᏂᎨᏴ, ᎠᎴ ᎣᏍᏛ ᏚᏁᏤᎴᎢ; ᎴᏆᏂᏃ ᎤᏂᎩᏎᎢ, ᎠᎴ ᏧᏪᏅᏒ ᏭᎶᏎᎢ.
* ᎠᏯᏙᎸᎢ 32
1 ᏤᎦᏈᏃ ᏩᎦᏛ ᏭᎶᏎᎢ, ᎠᎴ ᏗᏂᎧᎿᏩᏗᏙᎯ ᎤᏁᎳᏅᎯ ᏧᏤᎵᎦ ᏕᎬᏩᏠᏎᎢ.
2 ᏤᎦᏈᏃ ᏚᎪᎲ ᎯᎠ ᏄᏪᏎᎢ, ᎯᎠᎧᏂ ᎤᏁᎳᏅᎯ ᏧᏤᎵᎦ ᎠᏂᏯᏫᏍᎩ; ᎾᎿᏃ ᎹᎭᏁᎻ ᏚᏬᎡᎢ.
3 ᏤᎦᏈᏃ ᏧᏅᏏᏓᏍᏗ ᎢᎬᏱ ᏂᏚᏅᏎ ᎤᏂᎵ ᎢᏐ ᏧᏬᎸᎢ, ᏏᎠ ᎦᏓ ᏗᎲᎢ, ᎢᏙᎻ ᏙᏧᏙᎥᎢ.
4 ᏚᏁᏤᎴᏃ, ᎯᎠ ᏄᏪᏎᎢ, ᎯᎠ ᏅᏓᏰᏥᏪᏎᎵ ᎢᏐ ᎠᏆᏤᎵ ᎤᎬᏫᏳᎯ; ᎯᏅᏏᏓᏍᏗ ᏤᎦᏈ ᎯᎠ ᏂᎦᏪᎭ, ᎴᏆᏂᏱ ᏫᎨᏓ, ᎠᎴ ᎾᎿ ᏫᎦᏕᎥᎦ ᎪᎯ ᎢᏯᏍᏘ.
5 ᎠᎴ ᏩᎦ ᏓᎩᎾᏝᎠ, ᎠᎴ ᏐᏈᎵ ᏗᏂᎵᎠᏅᎯᏛ, ᎠᎴ ᎠᏫ, ᎠᎴ ᎠᏂᏍᎦᏯ ᏗᏥᏅᏏᏓᏍᏗ, ᎠᎴ ᎠᏂᎨᏴ ᏗᏥᏅᏏᏓᏍᏗ; ᎠᎴ ᎦᏓᏅᎵ ᎬᏃᏁᏗᏱ ᏣᎬᏫᏳᎯ ᎠᏆᏤᎵᎦ, ᎾᏍᎩ ᎣᏍᏛ ᎾᏍᎩᏰᎸᏗᏱ ᎬᏩᏛᎡᏗᏱ.
6 ᎨᏥᏅᏏᏛᏃ ᎢᎬᏩᎷᏤᎴ ᏤᎦᏈ, ᎯᎠ ᏄᏂᏪᏎᎢ, ᎡᎶᏂᎵ ᎢᏐ ᏬᏥᎷᏤᎸᎩ, ᎠᎴ ᎾᏍᏉ ᏓᏯᎢ ᏙᏓᎶᏠᏏ, ᎠᎴ ᏅᎩᏧᏈ ᎠᏂᏍᎦᏯ ᏓᏘᏁᎭ.
7 ᎿᏉᏃ ᏤᎦᏈ ᎤᏣᏘ ᎤᏍᎦᎴᎢ, ᎠᎴ ᎤᏪᎵᎯᏍᏗ ᎤᏓᏅᏓᏕᎢ; ᎠᎴ ᏔᎵ ᏄᏪᏕ ᏴᏫ ᏓᏘᏁᎲᎢ, ᎠᎴ ᎠᏫ, ᎠᎴ ᏩᎦ, ᎠᎴ ᎨᎻᎵ, ᏔᎵ ᎢᏳᎾᏓᏡᎩ ᏂᏚᏩᏁᎴᎢ;
8 ᎠᎴ ᎯᎠ ᏄᏪᏎᎢ, ᎢᏳᏃ ᎢᏐ ᏌᏉ ᏄᎾᏓᏡᎬ ᏱᏚᎷᏤᎸ, ᎠᎴ ᏱᏚᏒᏅ, ᎿᏉ ᏐᎢ ᎤᎾᏓᏡᎬ ᎤᎾᎵᏃᎯᏴᎯ ᎠᎾᏓᏗᏫᏎᎸᎭ.
9 ᏤᎦᏈᏃ ᎯᎠ ᏄᏪᏎᎢ, ᏣᏁᎳᏅᎯ, ᎡᏙᏓ ᎡᏆᎭᎻ ᎤᏤᎵᎦ. ᎠᎴ ᎡᏙᏓ ᎡᏏᎩ ᎤᏤᎵᎦ, ᏱᎰᏩ, ᎾᏍᎩ ᎯᎠ ᎢᏍᎩᏪᏎᎸᎯ, ᏣᏤᎵᎪᎯ ᏥᎮᎾ, ᎠᎴ ᎢᏥᏠᏱ ᏗᏁᎲᎢ. ᎠᎴ ᎣᏍᏛ ᏂᎬᏯᏛᏁᎮᏍᏗ;
10 ᎠᏴ ᏥᎾᏆᏍᏗᏉ ᎥᏝ ᏰᎵ ᎢᎦᎯᏯᏛᏁᏗ ᎤᏍᏗ ᎤᏅ ᏂᎦᎥ ᏣᏓᏙᎵᏍᏗ ᎨᏒ ᎠᎴ ᏂᎦᎥ ᏚᏳᎪᏛ ᏂᏣᏛᏁᎸ. ᎬᏂᎨᏒ ᏂᏴᏁᎸ ᎯᏅᏏᏓᏍᏗ; ᎠᏆᏙᎳᏅᏍᏗᏉᏰᏃ ᎾᏥᏁᎢ ᏓᎩᏐᏨᎩ ᎯᎠ ᏦᏓᏂ; ᎪᎯᏃ ᏥᎩ ᏔᎵ ᎢᏳᎾᏓᏡᎩ ᎾᏆᎵᏍᏔᏅ.
11 ᏍᏊᏓᎳᎩ, ᏞᏍᏗ ᎪᎱᏍᏗ ᎠᏋᏁᎸᎩ ᎢᏐ ᎥᎩᏂᎵ; ᏥᎾᏰᏍᎦᏰᏃ; ᏱᎦᎷᎩᏰᏃ ᎠᎴ ᏯᎩᎷᎦ, ᏗᏂᏲᎵ ᎠᎴ ᎤᏂᏥ ᎬᏩᏠᏯᏍᏗ.
12 ᎠᎴ ᎯᎠ ᏥᏂᏣᏪᏒᎩ, ᎤᏙᎯᏳᎯᏯ ᎣᏍᏛ ᏅᏓᎬᏯᏛᏁᎵ. ᎠᎴ ᏃᏳ ᏥᏄᏧᏈᏍᏗ ᎠᎺᏉᎯ, ᎾᏍᎩ ᎬᏎᎰᎲᏍᏗ ᏂᎨᏒᎾ ᏥᎩ ᎾᏍᎩᏯ ᏅᏓᎦᏥᏴᏁᎵ ᏂᎯ ᏣᏁᏉᎥᎯ.
13 ᎠᎴ ᎾᎿᏉ ᎤᏒᎴ ᎾᎯᏳ ᏒᏃᏱ; ᎠᎴ ᎤᎩᏎ ᎢᏳᏍᏗᏉ ᎢᎬᏱᏢ ᏄᎵᏍᏓᏁᎲ ᎾᏍᎩ ᎤᏁᏗ ᎤᏂᎵ ᎢᏐ;
14 ᎾᏍᎩ ᏔᎵᏧᏈ ᎠᏂᎩᏏ ᎠᏫ ᏗᏂᎭᏄᎸᎯ, ᎠᎴ ᏔᎳᏍᎪᎯ ᎠᏂᏨᏯ ᎠᏫ ᏗᏂᎭᏄᎸᎯ, ᏔᎵᏧᏈᏃ ᎠᏂᎩᏏ ᎠᏫ ᎤᏂᏃᏕᎾ, ᏔᎳᏍᎪᎯᏃ ᎠᏂᏨᏯ ᎤᏂᏃᏕᎾ,
15 ᏦᎠᏍᎪᎯ ᏄᏂᏍᏓᎢ ᎨᎻᎵ ᎤᏂᎩᎾ ᏕᎬᎾᏘᏁᎯ, ᎠᎴ ᏅᎦᏍᎪᎯ ᏩᎦ ᎠᏂᎩᏏ, ᎠᏍᎪᎯᏃ ᎠᏂᏨᏯᎢ, ᏯᎳᏍᎪᎯ ᎠᏂᎩᏏ ᏐᏈᎵ ᏗᏂᎵᎠᏅᎯᏛ, ᎠᎴ ᎠᏍᎪᎯ ᎠᏂᎩᎾ.
16 ᏧᏅᏏᏓᏍᏗᏃ ᏚᏲᎯᏎᎴᎢ, ᏂᎦᏛ ᏧᎾᏁᎳᎩᎭ ᏚᎾᏓᎲᏩᏗᏎᎢ; ᎯᎠᏃ ᏂᏚᏪᏎᎴ ᏧᏅᏏᏓᏍᏗ, ᎢᎬᏱ ᏗᏥᏐᎩ, ᎠᎴ ᎢᏥᎳᏅᏕᏍᏗ ᏚᎾᏓᏡᏩᏗᏒ ᏕᏥᏱᎵᏒᎢ.
17 ᎤᏁᏤᎴᏃ ᎢᎬᏱ ᎡᎩ, ᎯᎠ ᏄᏪᏎᎴᎢ, ᎿᏉ ᎢᏐ ᎥᎩᏂᎵ ᏕᏣᏠᏒᎭ, ᎠᎴ ᏣᏛᏛᏅᎭ, ᎯᎠ ᏂᎦᏪᏒᎭ, ᎦᎪ ᏣᎾᏜᎢ? ᎠᎴ ᎭᏢ ᎭᎢ? ᎠᎴ ᎦᎪ ᏧᏤᎵᎦ ᎯᎠ ᎢᎬᏱ ᏣᎾᎢ?
18 ᎿᏉ ᎯᎠ ᏂᏪᏒᎭ, ᏤᎦᏈᏍᎩᏂ ᎯᏅᏏᏓᏍᏗ ᏧᏤᎵᎦ; ᎯᎠ ᎾᏍᎩ ᎤᏓᏅᏏᏛ ᏩᏥᏁᎸᎯ ᎤᎬᏫᏳᎯ ᎠᏆᏤᎵᎦ ᎢᏐ; ᎠᎴ ᎬᏂᏳᏉ ᎾᏍᏉ ᎣᏂ ᏓᏯᎢ.
19 ᎠᎴ ᎾᏍᎩᏯ ᏄᏪᏎᎴ ᎤᏁᏤᎴ ᏔᎵᏁ ᎡᎩ, ᎠᎴ ᏦᎢᏁ ᎡᎩ,ᎠᎴ ᏂᎦᏛ ᏓᏂᏱᎵᏒ ᏗᏂᏍᏓᏩᏕᎩ, ᎯᎠ ᏄᏪᏎᎢ, ᎯᎠ ᎾᏍᎩ ᏁᏥᏪᏎᎸᎭ ᎢᏐ, ᎿᏉ ᎡᏥᏩᏛᎲᎭ.
20 ᎠᎴ ᎾᏍᏉ ᎯᎠ ᏁᏥᏪᏎᎸᎭ, ᎬᏂᏳᏉ ᎯᏅᏏᏓᏍᏗ ᏤᎦᏈ ᎣᏂ ᏓᏯᎢ. ᎯᎠᏰᏃ ᏄᏪᏒᎩ, ᎾᏍᎩ ᏓᏥᏮᎢᏍᏙᏓᏁᎵ ᏥᏁᎸᎥᏍᎬ ᎾᏍᎩ ᎢᎬᏱ ᏥᎾᎢ, ᎩᎳᏃ ᎣᏂ ᎠᎩᎪᏩᏛᏗ ᎨᏎᏍᏗ ᎤᎧᏛᎢ; ᏱᏅᏎᎦᎩ ᏱᏓᏆᏓᏂᎸᎩ.
21 ᎢᎬᏱᏃ ᏚᏪᏐᏤ ᎾᏍᎩ ᎤᏁᏗ ᎨᏒᎢ; ᎤᏩᏒᏃ ᎤᎾᏂᎲ ᏑᎾᏓᏡᎩ ᎤᏒᎴ ᎾᎯᏳ ᏒᏃᏱ.
22 ᎠᎴ ᎾᎯᏳ ᏒᏃᏱ ᎤᏗᏛᎮᎢ, ᎠᎴ ᏚᏘᏅᏎ ᎠᏂᏔᎵ ᏧᏓᎵᎢ, ᎠᎴ ᎠᏂᏔᎵ ᎠᏂᎨᏴ ᏧᎢᏓᏍᏗ, ᎠᎴ ᏌᏚ ᎢᏯᏂᏛ ᏧᏪᏥ ᎠᏂᏍᎦᏯ, ᎠᎴ ᏚᏪᏐᏤ ᏗᎦᏐᎯᏍᏗᏱ ᏣᏉᎩ ᏚᏙᎥᎢ.
23 ᎠᎴ ᏚᏘᏅᏎᎢ, ᎠᎴ ᏚᏪᏌᏍᏔᏁ ᎤᏪᏴᎢ, ᎠᎴ ᎤᎿᎥ ᏚᏪᏌᏍᏔᏁᎢ.
24 ᏤᎦᏈᏃ ᎠᎬᏕᏤ ᎠᎴ ᎤᏩᏒᏉ ᎨᏎᎢ; ᎤᏁᏍᏔᏁᏃ ᎠᏍᎦᏯ ᎩᎳ ᏧᎩᏥᏍᎪ ᎢᏯᏍᏗ.
25 ᎿᏉᏃ ᎤᏙᎴᎰᏒ ᎬᏩᏎᎪᎩᏍᏗ ᏂᎨᏒᎾ ᎨᏒᎢ, ᎤᏅᏪᎥ ᎦᎦᎶ ᎤᏩᏂᎴᎢ; ᎠᎴ ᎤᏅᏪᎥ ᏤᎦᏈ ᎦᎦᎶ ᎤᏛᎭᏢᏛ ᎨᏎᎢ, ᎾᎯᏳ ᎠᏁᏍᏗᏍᎬᎢ.
26 ᎯᎠᏃ ᏄᏪᏎᎢ, ᏗᏍᎩᏲᎯ, ᎿᏉᏰᏃ ᎤᎩᏨᎲᏍᎦ; ᎯᎠᏃ ᏄᏪᏎᎢ, ᎥᏝ ᏱᏙᎦᎬᏲᎯ ᎬᏂ ᎣᏍᏛ ᏍᎩᏁᏤᎸᎭ.
27 ᎯᎠᏃ ᏄᏪᏎᎴᎢ, ᎦᏙ ᏕᏣᏙᎥ? ᎯᎠᏃ ᏄᏪᏎᎢ, ᏤᎦᏈ.
28 ᎯᎠᏃ ᏄᏪᏎᎢ, ᎥᏝ ᎿᏉ ᏤᎦᏈ ᏱᏗᏣᏙᎡᏍᏗ; ᎢᏏᎵᏍᎩᏂ [ᏕᏣᏙᎡᏍᏗ;] ᎯᏯᏁᏍᏔᏅᏰᏃ ᎤᏁᎳᏅᎯ ᎠᎴ ᏴᏫ, ᎠᎴ ᎭᏓᏎᎪᎩ.
29 ᏤᎦᏈᏃ ᎤᏛᏛᏁ ᎯᎠ ᏄᏪᏎᎢ, ᏍᎩᏃᎲᏏ ᏕᏣᏙᎥᎢ. ᎯᎠᏃ ᏄᏪᏎᎢ, ᎦᏙᏃ ᎢᎭᏛᏛᎲᏍᎦ ᏄᏍᏛ ᏓᏆᏙᎥᎢ? ᎣᏍᏛᏃ ᎤᏁᏤᎴ ᎾᎿᏂ.
30 ᏤᎦᏈᏃ ᏇᏂᎡᎵ ᏚᏬᎡ ᎾᎿᏂ; ᎤᏁᎳᏅᎯᏰᏃ ᏙᎩᎾᎧᏛ ᏙᏍᏓᏓᎪᏩᏛ, ᎠᎴ ᎥᎩᏍᏕᎸᏏ ᎬᏅᎢ [ᎤᏛᏁᎢ.]
31 ᎤᎶᏐᏅᏃ ᏇᏄᎡᎵ ᏅᏙ ᏗᏄᎧᎸᏤᎢ, ᎠᎴ ᎦᎦᎶ ᎠᏲᎤᎴᎢ.
32 ᎾᏍᎩ ᎢᏳᏍᏗ ᎪᎯ ᎨᏒ ᎢᏯᏍᏘ ᎢᏏᏲ ᏧᏪᏥ ᎥᏝ ᏳᎾᎵᏍᏓᏴᏔᏃ ᏩᏚᏃᎯ ᎦᎦᎶ ᎡᎯ, ᎾᏍᎩ ᎤᏅᏪᎥ ᎦᎦᎶ ᏥᎦᎶᏍᎦ; ᏂᎦᎵᏍᏙᏗᎭ ᎤᏒᏂᎸ ᎤᏅᏪᎥ ᏤᎦᏈ ᎦᎦᎶᎢ, ᎾᏍᎩ ᏩᏚᏃᎯ ᎦᎦᎶ ᎡᎯ.
* ᎠᏯᏙᎸᎢ 33
1 ᏤᎦᏈᏃ ᏚᏌᎳᏓᏁ ᏗᎦᏙᎵ, ᎠᎴ ᏫᏚᎧᎿᏁᎢ, ᎬᏂᏳᏉᏃ ᎢᏐ ᏣᎢᏎᎢ, ᎠᎴ ᏅᎩᏧᏈ ᎠᏂᏍᎦᏯ ᏓᏘᏁᎮᎢ. ᏤᎦᏈᏃ ᏗᏂᏲᎵ ᏚᏯᏙᎮᎴ ᎵᎠ, ᎠᎴ ᎴᏥᎵ, ᎠᎴ ᎠᏂᏔᎵ ᏧᏅᏏᏓᏍᏗ ᎠᏂᎨᏴ.
2 ᎠᏂᎨᏴᏃ ᏧᏅᏏᏓᏍᏗ ᎠᎴ ᎾᏍᎩ ᏧᏁᏥ ᎢᎬᏱ ᏚᎴᏔᏁᎢ, ᎵᎠᏃ ᎠᎴ ᎾᏍᎩ ᏧᏪᏥ ᏔᎵᏁᎢ, ᎴᏥᎵᏃ ᎠᎴ ᏦᏩ ᎣᏂᏱ.
3 ᏚᎶᎯᏎᎴᏃ, ᎠᎴ ᎦᎵᏉᎩ ᎡᎳᏗ ᏄᏛᏁᎴ ᎦᏙᎯ ᎢᏴᏛ, ᎬᏂ ᎾᎥ ᏭᎷᏤᎸ ᎤᏂᎵ.
4 ᎢᏐᏃ ᏚᏍᏆᎸᏔᏁ ᏚᏠᏒᏎᎢ, ᎠᎴ ᎤᏂᏴᎮᎢ, ᎠᎴ ᎤᏪᏯᎸᏤ ᎠᎩᎵᎨᏂ, ᎠᎴ ᎤᏔᏪᏙᏁᎢ; ᎠᎴ ᏚᎾᏠᏱᎴᎢ.
5 ᏚᏌᎳᏓᏁᏃ ᏗᎦᏙᎵ ᎠᎴ ᏚᎪᎮ ᎠᏂᎨᏴ ᎠᎴ ᏧᏁᏥ; ᎯᎠᏃ ᏄᏪᏎᎢ, ᎦᎪ ᎯᎠ ᏥᏕᎭᏘᏁᎭ? ᎯᎠᏃ ᏄᏪᏎᎢ, ᏗᏇᏥ ᎾᏍᎩ ᎤᏁᎳᏅᎯ ᎤᏓᎠᏙᎵᏣᏘᏳ ᎨᏒ ᏧᏮᏔᏅ ᏥᏚᏪᎧᏁᎸ ᎯᏅᏏᏓᏍᏗ.
6 ᎿᏉᏃ ᎨᏥᏅᏏᏓᏍᏗ ᎠᏂᎨᏴ ᎾᎥ ᎤᏂᎷᏤᎢ, ᎤᏅᏒ ᎠᎴ ᏧᏁᏥ, ᎠᎴ ᎡᎳᏗ ᏄᎾᏛᏁᎴᎢ.
7 ᎵᎠᏃ ᎠᎴ ᎾᏍᎩ ᏧᏪᏥ ᎾᎥ ᎤᏂᎷᏤᎢ, ᎠᎴ ᎡᎳᏗ ᏄᎾᏛᏁᎴᎢ; ᎣᏂᏃ ᎾᎥ ᎤᏂᎷᏤ ᏦᏩ ᎠᎴ ᎴᏥᎵ, ᎠᎴ ᎾᏍᏉ ᎡᎳᏗ ᏄᎾᏛᏁᎴᎢ.
8 ᎯᎠᏃ ᏄᏪᏎᎢ, ᎦᏙ ᎯᏛᎦ ᎯᎠ ᏂᎦᏛ ᏣᎾᏱᎴx ᏥᏙᏣᏠᎯ? ᎯᎠᏃ ᏄᏪᏎᎢ, ᎯᎠ ᎾᏍᎩ ᎠᏩᏛᏙᏗ ᎣᏍᏛ ᎠᎩᏰᎸᏗᏱ ᎤᎬᏫᏳᎯ ᎠᏆᏤᎵᎦ.
9 ᎢᏐᏃ ᎯᎠ ᏄᏪᏎᎢ, ᏰᎵᏉ ᎠᎩᎭ, ᎥᎩᏅᏟ, ᎨᏣᏍᏆᏂᎪᏕᏍᏗᏉ ᏣᎾᎥᎢ.
10 ᏤᎦᏈᏃ ᎯᎠ ᏄᏪᏎᎢ, ᎥᏝ, ᏗᏍᏆᏓᏂᎸᏥᏉᏍᎩᏂ ᎬᏁᎲᎢ, ᎢᏳᏃ ᎣᏍᏛ ᏍᎩᏰᎸᏗ ᎨᏒ ᎬᏩᏛᎡᎴᏍᏗ; ᎾᏍᎩᏰᏃ ᏅᏓᎦᎵᏍᏙᏓ ᏂᎪᏩᏛ ᏣᎧᏛᎢ, ᎤᏁᎳᏅᎯ ᎤᎧᏛ ᏣᎩᎪᎰ ᎾᏍᎩᏯᎢ; ᎠᎴ ᎣᏏᏳ ᏍᎩᏰᎸᎾ.
11 ᎯᎩ ᎬᏁᎸᎯ ᎾᏍᎩ ᏥᏪᏣᏲᎮᎸ; ᏅᏗᎦᎵᏍᏙᏗᎭ ᎤᏁᎳᏅᎯ ᎣᏍᏛ ᎾᏆᏛᏁᎸᎢ, ᎠᎴ ᏅᏗᎦᎵᏍᏙᏗᎭ ᏰᎵᏉ ᎠᎩᎲᎢ. ᎤᏍᏗᏰᏔᏁᏃ, ᎠᎴ ᎤᎩᏎᎢ.
12 [ᎢᏐᏃ] ᎯᎠ ᏄᏪᏎᎢ, ᎢᎾᏂᎩᏉᏃ, ᎠᎴ ᎢᏁᎾ, ᎠᏴᏃ ᎢᎬᏱ ᎦᎢᏍᏗ.
13 [ᏤᎦᏈᏃ] ᎯᎠ ᏄᏪᏎᎴᎢ, ᎤᎬᏫᏳᎯ ᎠᏆᏤᎵᎦ ᎠᎦᏔᎭ ᏗᏂᏲᎵ ᏗᏂᏩᎾᎦᎳᎯᏳ ᎨᏒᎢ, ᎠᎴ ᎤᏂᏃᏕᎾ ᎠᎴ ᏩᎦ ᏧᏂᏍᏓᎢ ᏕᎦᏘᏁᎲᎢ; ᎢᏳᏃ ᏱᏚᏂᎶᏒᏍᏓᏁᎸ ᏌᏉ ᎢᎦ ᏓᏂᏱᎵᏒᎢ, ᏂᎦᏛ ᎠᏫ ᏱᏓᏂᎵᏬᏦᎾ.
14 ᎾᏍᎩᏃ ᎤᎬᏫᏳᎯ ᎠᏆᏤᎵᎦ ᎢᎬᏱ ᏫᎦᎶᎯ ᎯᏅᏏᏓᏍᏗ ᎠᎢᏒᎢ; ᎠᏴᏃ ᏙᏉ ᏕᎦᏓᏗᏂᏎᏍᏗ ᏰᎵᏉ ᎢᎬᏩᎾᏛᏁᏗ ᎨᏒ ᎦᎾᏝᎢ ᎢᎬᏱ ᏣᎾᎢ, ᎠᎴ ᏗᏂᏲᎵ, ᎬᏂ ᏫᏥᎷᏤᎸ ᎤᎬᏫᏳᎯ ᎠᏆᏤᎵᎦ, ᏏᎠ ᏙᏧᏙᎥᎢ.
15 ᎢᏐᏃ ᎯᎠ ᏄᏪᏎᎢ, ᎢᎦᏛᎪᎦ ᏴᏫ ᏥᏕᎦᏘᏁᎭ ᏗᎬᏯᎧᎯᏯᏏ ᎯᎠᏃ ᏄᏪᏎᎢ, ᎦᏙᏃ? ᏫᏥᏩᏛ ᎤᎬᏫᏳᎯ ᎠᏆᏤᎵᎦ ᎣᏍᏛ ᎠᎩᏰᎸᏗᏱ.
16 ᎢᏐᏃ ᎾᎯᏳᏉ ᎢᎦ ᎤᏨᏎ ᏏᎠ ᏫᎤᎶᏎᎢ.
17 ᏤᎦᏈᏃ ᏌᎪᏗ ᏭᎷᏤᎢ, ᎠᎴ ᎤᏴᏍᏗᏱ ᎤᏁᏍᎨᎮᎢ, ᎠᎴ ᎦᎾᏝᎢ ᎤᏂᏴᏍᏗᏱ ᏚᎵᏦᏔᏁᎢ; ᎾᏍᎩ ᎢᏳᏍᏗ ᎾᎿᏂ ᏌᎪᏗ ᏚᏙᎥ.
18 ᏤᎦᏈᏃ ᏎᎳᎻ ᎤᎷᏤᎢ, ᎾᏍᎩ ᏏᎩᎻ ᎤᏪᏚᎲᎢ, ᎨᎾᏂ ᎦᏓ ᎠᎲ ᏥᎦᏚᎭ, ᎾᎯᏳ ᏇᏓᏁᎳᎻᏱ ᏨᏧᎶᏎᎢ; ᎠᎴ ᎤᎵᏦᏔᏁ ᎢᎬᏱᏗᏢ ᎦᏚᎲᎢ.
19 ᎠᎴ ᎤᏩᏎ ᎢᏴᏛ ᎢᎩᏛ ᏠᎨᏏ, ᎾᎿ ᎤᎵᏦᏔᏅᎢ, ᎮᎼ ᏧᏪᏥ ᏚᏩᎯᏎᎴᎢ, ᎾᏍᎩ ᏏᎩᎻ ᎤᏙᏓ, ᎠᏍᎪᎯᏧᏈ ᎠᏕᎸᎯ ᎤᏓᏴᎮᎢ.
20 ᎠᎴ ᎾᎿ ᎤᏬᏢᏁ ᎠᏥᎸ-ᎨᎳᏍᏗᏱ, ᎠᎴ ᎡᎴᎶᎯ-ᎢᏏᎵ ᏚᏬᎡᎢ.
* ᎠᏯᏙᎸᎢ 34
1 ᏓᏱᎾᏃ ᎵᎠ ᎤᏪᏥ, ᎾᏍᎩ ᏤᎦᏈ ᏧᎾᏄᎪᏫᏎᎴᎢ, ᎤᏪᏅᏎ ᏚᏩᏛᎲᏎ ᎾᎿ ᎠᏁᎯ ᏧᏁᏥ ᎠᎾᏛ.
2 ᎿᏉᏃ ᏏᎩᎻ, ᎮᎼ ᎠᎯᏫ ᎤᎬᏫᏳᎯ ᎾᎿ ᎠᏁᎲ ᎤᏪᏥ, ᎤᎪᎮᎢ, ᎠᎴ ᎤᏯᏅᎮᎢ, ᎠᎴ ᏚᎾᏂᏏᏁᎢ, ᎠᎴ ᎤᏐᏢᎢᏍᏔᏁᎢ.
3 ᎠᎴ ᏧᏓᏅᏛ ᎢᏴᏛ ᏓᎧᎾᏩᏗᏙᎮ ᏓᏱᎾ ᏤᎦᏈ ᎤᏪᏥ, ᎠᎴ ᎤᎨᏳᏎ ᎠᏛ, ᎠᎴ ᎤᏓᏅᏘ ᎦᏬᏁᏗᏍᎨ ᎠᏛ
4 ᏏᎩᎻᏃ ᎤᏁᏤᎴ ᎤᏙᏓ ᎮᎼ, ᎯᎠ ᏄᏪᏎᎢ, ᏫᏍᎩᏯᏅᏏ ᎯᎠ ᎠᏛ ᎠᏆᏓᏴᏍᏗ.
5 ᏤᎦᏈᏃ ᎤᏛᎦᏁ ᎤᏐᏢᎢᏍᏔᏅ ᏓᏱᎾ ᎾᏍᎩ ᎤᏪᏥ; ᏧᏪᏥᏃ ᎢᎾᎨ ᏫᏓᏂᎢᏰ ᎦᎾᏝᎢ; ᏤᎦᏈᏃ ᎡᎳᏪᏉ ᎨᏎ ᎬᏂ ᎢᎤᏂᎷᏨ.
6 ᎮᎼᏃ ᏏᎩᎻ ᎤᏙᏓ ᏭᎷᏤᎴ ᏤᎦᏈ ᎤᎵᏃᎮᏔᏅᏎᎢ.
7 ᏤᎦᏈᏃ ᏧᏪᏥ ᎤᎾᏛᎦᏅ ᎢᎾᎨ ᏧᏂᎶᏎᎢ; ᎠᎴ ᎠᏂᏍᎦᏯ ᎤᏲᎢᏳ ᎤᏂᏰᎸᏁᎢ, ᎠᎴ ᎤᏣᏘ ᎤᏂᏔᎳᏬᏎᎢ; ᏅᏗᎦᏍᏙᏗᏍᎨ ᎤᏲ ᏚᎸᏫᏍᏓᏁᎸ ᎢᏏᎵ ᎠᏁᎲᎢ, ᎾᏍᎩ ᏚᎾᏂᏏᏅ ᏤᎦᏈ ᎤᏪᏥ; ᎾᏍᎩ ᎯᎠ ᎢᎬᏛᏁᏗ ᏂᎨᏒᎾ ᏥᎩ.
8 ᎮᎼᏃ ᏚᎵᏃᎮᏔᏁᎢ, ᎯᎠ ᏄᏪᏎᎢ, ᎤᏓᏅᏙᎩ ᎠᏇᏥ ᏏᎩᎻ ᏓᎧᎿᏩᏗᏙᎭ ᎢᏤᏥ; ᎡᏥᎧᏏ ᎤᏓᏴᏍᏗ.
9 ᎠᎴ ᏧᎾᏨᏍᏗᏱ ᏂᏍᎩᏴᏂᏏ, ᎠᎴ ᏗᏤᏥ ᎠᏂᎨᏴ ᏕᏍᎩᏯᎧᏁᎮᏍᏗ, ᎠᎴ ᏦᎨᏥ ᎠᏂᎨᏴ ᏕᏥᏯᏂᏍᎨᏍᏗ.
10 ᎠᎴ ᎢᏧᎳᎭ ᎢᏕᎮᏍᏗ; ᎠᎴ ᎦᏙᎯ ᎢᏤᎲ ᎢᎬᏱᏢ ᎠᎮᏍᏗ; ᎾᎿ ᏕᏥᏁᎴᏍᏗ ᎠᎴ ᎢᏥᏃᏔᏂᏙᎮᏍᏗ, ᎠᎴ ᎾᎿ ᎦᏓ ᎢᏣᏤᎵ ᏂᏨᏁᎮᏍᏗ.
11 ᏏᎩᎻᏃ ᎯᎠ ᏂᏚᏪᏎᎴ ᎤᏙᏓ ᎠᎴ ᏧᏙ, ᎣᏍᏛ ᏍᎩᏰᎸᏗ ᏫᏥᏩᏛ, ᎠᎴ ᎢᎦᎢᏉ ᏍᎩᏲᏎᎸ ᏓᏥᏂ.
12 ᎤᏣᏘ ᎢᏥᏁᏨ ᏥᏯᎫᏴᏗᏱ, ᎠᎴ ᎢᏳᏁᎸᏗᏱ, ᎠᏎ ᏍᎩᏁᏤᎸ ᎢᎦᎢ ᏓᏥᏂ; ᎠᏎᏍᎩᏂ ᏍᎩᏯᎧᏏ ᎠᏛ ᎠᏆᏓᏴᏍᏗ.
13 ᏤᎦᏈᏃ ᏧᏪᏥ ᎠᏠᎾᏍᏗ ᏚᏂᏁᏤᎴ ᏏᎩᎻ ᎠᎴ ᎤᏙᏓ ᎮᎼ, ᎠᎴ ᎯᎠ ᏄᏂᏪᏎᎢ, --- ᏅᏗᎦᎵᏍᏙᏗᏍᎨ ᏓᏱᎾ ᎤᏂᏙ ᎤᏐᏢᎢᏍᏔᏅᎢ, ---
14 ᎯᎠᏃ ᏂᏚᏂᏪᏎᎴᎢ, ᎥᏝ ᎾᏍᎩ ᏱᏅᎦᏲᏣᏛᎦ, ᎾᏍᎩ ᎣᎩᏙ ᏴᎦᏲᏥᎧᏏ ᎩᎶ ᎾᏥᎤᏍᏕᏎᎸᎾ; ᎾᏍᎩᏰᏃ ᏲᎦᏕᎰᎯᏍᏓ;
15 ᎯᎠᏍᎩᏂ ᏱᏄᏍᏗ ᎨᏨᏲᎢᏳᏗᏉ; ᎠᏴ ᏃᎦᏍᏛ ᏱᏂᏣᎵᏍᏔᏅ, ᎾᏍᎩ ᏂᏥᎥ ᎢᏥᏍᎦᏯ ᏱᏕᏥᎤᏍᏕᏎᎸ.
16 ᎩᎳᏃ ᏕᏨᏯᎧᏁᎮᏍᏗ ᏦᎨᏥ ᎠᏂᎨᏴ, ᎠᎴ ᏂᎯ ᏗᏤᏥ ᎠᏂᎨᏴ ᏙᏥᏯᏂᏍᎨᏍᏗ; ᎠᎴ ᎢᏤᎲ ᎣᏤᎮᏍᏗ, ᎠᎴ ᏌᏉᏉ ᏴᏫ ᏂᏓᎵᏍᏔᏅᎭ.
17 ᎢᏳᏃ ᏂᏍᎩᏯᏛᏓᏍᏓᏁᎸᎾ ᎢᎨᏎᏍᏗ ᏤᏥᎤᏍᏕᏎᏗᏱ, ᎿᏉ ᏛᎣᏥᏯᏅᎯ ᎣᎨᏥ, ᎠᎴ ᏛᎣᏣᏂᎩᏏ.
18 ᏄᏂᏪᏒᏃ ᎣᏏᏳ ᎤᏂᏰᎸᏁ ᎮᎼ, ᎠᎴ ᏏᎩᎻ ᎮᎼ ᎤᏪᏥ.
19 ᎾᏍᎩᏃ ᎠᏫᏅ ᎥᏝ ᏳᏙᎯᏕ ᎾᏍᎩ ᎢᏳᏛᏁᏗᏱ, ᏅᏗᎦᎵᏍᏙᏗᏍᎨ ᏤᎦᏈ ᎤᏪᏥ ᎣᏏᏳ ᎤᏰᎸᏒᎢ; ᎠᎴ ᎤᏟ ᎠᏥᎸᏉᏗᏳ ᎨᏎ ᎡᏍᎦᏉ ᏂᎦᏛ ᎤᏙᏓ ᏚᏓᏘᎾᎥᎢ.
20 ᎮᎼᏃ ᎠᎴ ᎾᏍᎩ ᎤᏪᏥ ᏏᎩᎻ ᎤᏂᎷᏤ ᎦᎶᎯᏍᏗᏱ ᎤᏂᏚᎲᎢ, ᎠᎴ ᏚᎾᎵᏃᎮᏔᏁ ᎠᏂᏍᎦᏯ ᎤᏂᏚᎲ ᎠᏁᎯ, ᎯᎠ ᏄᏂᏪᏎᎢ,
21 ᎯᎠ ᎠᏂᏍᎦᏯ ᏙᎯ ᏂᎬᏅ, ᎾᏍᎩ ᎢᏳᏍᏗ ᎬᏁᎮᏍᏗᏉ ᎢᎦᏤᎵᎪᎯ, ᎠᎴ ᎾᎿ ᎠᏂᏃᏗᏍᎨᏍᏗ; ᎬᏂᏳᏉᏰᏃ ᎦᏙᎯ, ᏰᎵᏉ ᏂᎬ ᎤᎾᏕᏗᏱ; ᎠᎴ ᏕᏓᏓᏰᎨᏍᏗ ᏧᏁᏥ ᎠᏂᎨᏴ, ᎠᎴ ᏕᎨᏗᎧᏁᎮᏍᏗ ᏗᎨᏥ ᎠᏂᎨᏴ.
22 ᎯᎠᏍᎩᏂᏃᏅ ᏱᏄᏍᏗ ᎩᎳ ᎬᏩᏃᎯᏳᏗ ᎢᏕᎲ ᎤᎾᏕᏗᏱ, ᎠᎴ ᏌᏉᏉ ᏴᏫ ᎢᎦᎵᏍᏙᏗᏱ, ᎾᏍᎩ ᎢᏳᏃ ᏂᎦᏛ ᎠᏂᏍᎦᏯ ᎠᏴ ᎢᏕᎲ ᏱᏗᎨᏥᎤᏍᏕᏎᎸ. ᎾᏍᎩᏯ ᎤᏅᏒ ᏗᎨᏥᎤᏍᏕᏎᎸᎯ ᏥᎩ.
23 ᏝᏍᎪ ᏧᎾᏤᎵ ᎦᎾᏝᎢ, ᎠᎴ ᎾᏍᎩ ᎤᎾᎵᏍᏕᎸᏙᏗ, ᎠᎴ ᏂᎦᏛ ᏅᎩ ᏗᏂᏅᏌᏗ ᏧᎾᏤᎵᎦ, ᎠᏴ ᏗᎦᏤᎵ ᏱᎨᏎᏍᏗ? ᏗᏙᎯᏳᎲᎦᏉ, ᎢᏕᎲᏃ ᏛᎾᏕᏂ.
24 ᏂᎦᏛᏃ ᎦᏚᎲ ᎦᎶᎯᏍᏗᏱ ᎠᏂᎶᏍᎩ ᎬᏩᏛᏓᏍᏓᏁᎴ ᎮᎼ ᎠᎴ ᎤᏪᏥ ᏏᎩᎻ; ᎠᎴ ᏂᎦᏛ ᎠᏂᏍᎦᏯ ᏚᎨᏥᎤᏍᏕᏎᎴᎢ ᎾᏂᎥ ᎤᏪᏚᎲ ᎦᎶᎯᏍᏗᏱ ᎠᏂᎶᏍᎩ.
25 ᎯᎠᏃ ᏄᎵᏍᏔᏁ ᏦᎢᏁ ᎢᎪᎯ ᎿᏉ ᏚᏁᎯᏍᏓᏁᎮᎢ, ᎠᏂᏔᎵ ᏤᎦᏈ ᏧᏪᏥ ᏏᎻᏯᏂ ᎠᎴ ᎵᏫ ᏓᏱᎾ ᏧᏙ ᎢᏧᎳ ᎭᏰᎳᏍᏗ ᎦᏅᎯᏛ ᏚᏂᏴᎮᎢ, ᎠᎴ ᎾᏂᎾᏰᏍᎬᎾ ᏚᎾᏁᎷᎩᎡᎴ ᎦᏚᎲᎢ, ᎠᎴ ᏂᎦᏛ ᎠᏂᏍᎦᏯ ᏚᏂᎴᎢ.
26 ᎠᎴ ᎭᏰᎳᏍᏗ ᎦᏅᎯᏛ ᎬᏗ ᏚᏂᎴ ᎮᎼ ᎠᎴ ᏏᎩᎻ ᎾᏍᎩ ᎤᏪᏥ, ᎠᎴ ᏏᎩᎻ ᎦᏁᎸ ᎤᏂᏯᏅᎵ ᏓᏱᎾ ᎠᎴ ᎤᏂᏄᎪᏤᎢ.
27 ᏤᎦᏈ ᏧᏪᏥ ᎤᏂᎷᏤ ᏗᎨᏥᎸᎯ ᎠᏂᎳᎨᏴᎢ, ᎠᎴ ᎤᏂᏲᏍᏔᏁ ᎦᏚᎲᎢ, ᏅᏗᎦᎵᏍᏙᏗᏍᎨ ᎤᏂᏙ ᎤᏂᏐᏢᎢᏍᏔᏅᎢ.
28 ᎠᎴ ᏚᏂᏯᏅᎮ ᏧᎾᏤᎵ ᎠᏫ, ᎠᎴ ᏩᎦ, ᎠᎴ ᏐᏈᎵ ᏗᏂᎵᎠᏅᎯᏛ, ᎠᎴ ᎪᎱᏍᏗ ᎦᏚᎲ ᎠᎿᎥᎢ, ᎠᎴ ᎪᎱᏍᏗ ᏠᎨᏏ ᎠᎿᎥᎢ;
29 ᎠᎴ ᏂᎦᏛ ᎤᏁᎿᎥᎢ, ᎠᎴ ᏂᎦᏛ ᏗᏂᏲᎵ ᏚᎾᏓᏘᎾᎥᎢ, ᎠᎴ ᏧᎾᏓᎵᎢ ᏚᏂᏴᎩᏁᎢ, ᎠᎴ ᏂᎦᏛ ᎦᎵᏦᏕ ᎠᎿᎥ ᎤᏂᏫᏛᎮᎢ.
30 ᏤᎦᏈᏃ ᎯᎠ ᏂᏚᏪᏎᎴ ᏏᎻᏯᏂ ᎠᎴ ᎵᏫ, ᏍᎩᎾᏕᏯᏙᏓᏉ, ᎥᎩᏂᏆᏘᎯ ᏥᏂᏍᎩᏅᎦ ᏴᏫ ᎡᏍᎦᏂ ᎠᏁᎲᎢ, ᎾᏍᎩ ᎠᏂᎨᎾᏂ ᎠᎴ ᎠᏂᏇᎵᏏ ᎠᏁᎲᎢ; ᎠᏴᏃ ᎢᏗᎦᏲᎵᏳ ᏥᎩ, ᏛᎾᏓᏟᏌᏂ ᎠᎴ ᏙᏓᎬᎩᎦᏘᎴᏏ ᎠᎴ ᏓᎬᎩᎵ; ᎠᏴᏃ ᏓᏴᎩᏛᏔᏂ, ᎠᏴ, ᎠᎴ ᏓᏆᏓᏘᎾᎥᎢ.
31 ᎯᎠᏃ ᏄᏂᏪᏎᎢ, ᏥᎪ ᎤᏁᏓᏥᏛ ᎠᎨᏴ ᎢᎦᎬᏁᏗ ᏥᎩ ᏅᏓᎬᏁᎵ ᎣᎩᏂᏙᎢ?
* ᎠᏯᏙᎸᎢ 35
1 ᎤᏁᎳᏅᎯᏃ ᎯᎠ ᏄᏪᏎᎴ ᏤᎦᏈ, ᏔᎴᎲᎦ, ᎡᎵ ᎮᎾ, ᎠᎴ ᎾᎿ ᏩᏕᎲᎦ; ᎠᎴ ᎾᎿ ᎠᏥᎸ-ᎨᎳᏍᏗᏱ ᎯᏲᏢᎾᏁᎸᎭ ᎤᏁᎳᏅᎯ, ᎾᏍᎩ ᎬᏂᎨᏒ ᏥᏂᏣᏛᏁᎸᎩ ᎾᎯᏳ ᏥᏯᎵᏘᎡᎸ ᎢᏐ ᎡᎶᏂᎵ.
2 ᎿᏉᏃ ᏤᎦᏈ ᎯᎠ ᏂᏚᏪᏎᎴ ᏚᏓᏘᎾᎥᎢ, ᎠᎴ ᏂᎦᏛ ᏓᏓᏘᏁᎲᎢ, ᎢᏴᏛ ᏂᏗᏨᎦ ᎤᏁᎳᏅᎯ ᏗᏰᎸᎯ ᏕᏥᎲᎢ, ᎠᎴ ᎢᏣᏓᏅᎦᎸ, ᎠᎴ ᏗᏣᏄᏩᎢᏴᎾ;
3 ᎠᎴ ᏗᏓᎴᎲᎦ ᎠᎴ ᏇᏕᎵ ᏫᏗᎶᎯ; ᎠᎴ ᎾᎿ ᎠᏥᎸ-ᎨᎳᏍᏗᏱ ᏓᏥᏲᏢᎾᏁᎵ ᎤᏁᎳᏅᎯ, ᎾᏍᎩ ᎠᎩᏁᏤᎸᎯ ᎾᎯᏳ ᎤᏪᎵᏍᏗ ᎾᏆᎵᏍᏓᏁᎲᎢ, ᎠᎴ ᏔᎵ ᏧᏛᏗᏕᎬ ᎦᎢᏒᎢ.
4 ᏂᎦᏛᏃ ᏕᎬᏩᏲᎯᏎᎴ ᏤᎦᏛ ᎤᏁᎳᏅᎯ ᏗᏰᎸᎯ ᏚᏂᎲᎢ, ᎠᎴ ᏂᎦᏛ ᏗᏟᎠᏙ ᏚᎾᏟᎠᏛᎢ; ᏤᎦᏈᏃ ᏚᏩᏍᎦᎳᏁ ᎭᏫᏂᏗᏢ ᎠᏓᏯ ᏡᎬᎢ, ᏏᎩᎻ ᎾᎥᎢ.
5 ᎠᎴ ᎤᎾᏂᎩᏎᎢ; ᎠᎴ ᎤᏁᎳᏅᎯ ᎦᎾᏰᎯᏍᏗ ᎨᏒ ᎤᏂᎷᏤᎴ ᎬᏩᏚᏫᏛ ᏕᎦᏚᎲ ᎠᎴ ᎥᏝ ᏱᏚᏂᎨᎲᏎ ᏤᎦᏈ ᏧᏪᏥ.
6 ᏤᎦᏈᏃ ᎳᏏ ᏭᎷᏤᎢ, ᎾᏍᎩ ᏇᏕᎵ [ᏥᏚᏙᎥ,] ᎨᎾᏂ ᎦᏓ ᎠᎲᎢ ᏥᎦᏚᎭ, ᎤᏩᏒ ᎠᎴ ᏂᎦᏛ ᏴᏫ ᏓᏓᏘᏁᎲᎢ.
7 ᎾᎿᏃ ᎠᏥᎸ-ᎨᎳᏍᏗᏱ ᎤᏬᏢᏁᎢ, ᎠᎴ ᎡᎵ-ᏇᏕᎵ ᏚᏬᎡ ᎾᏍᎩ; ᏅᏗᎦᎵᏍᏙᏗᏍᎨ ᎤᏁᎳᏅᎯ ᎾᎿ ᎬᏂᎨᏒ ᏄᏛᏁᎸᎢ, ᎾᎯᏳ ᏣᎵᏘᎡᎮ ᎤᏂᎵ.
8 ᎠᏎᏃ ᏕᏉᎳ ᎵᏇᎩ ᎤᏍᏛᏅᎯ ᎤᏲᎱᏎᎢ, ᎠᎴ ᎠᏥᏂᏌᏁ ᏇᏕᎵ ᎨᏓᎵᏱ ᎢᏗᏢ ᎠᏓᏯ ᏡᎬ ᎭᏫᏂᏗᏢ; ᎠᎴ ᎠᎶᏂ-ᏆᏓᏗ ᏚᏃᎡᎢ.
9 ᎤᏁᎳᏅᎯᏃ ᏔᎵᏁ ᎬᏂᎨᏒ ᏄᏛᏁᎴ ᏤᎦᏈ, ᎾᎯᏳ ᏇᏓᏁᎳᎻ ᏨᏧᎶᏎᎢ, ᎠᎴ ᎣᏍᏛ ᎤᏁᏤᎴᎢ.
10 ᎤᏁᎳᏅᎯᏃ ᎯᎠ ᏄᏪᏎᎴᎢ, ᏤᎦᏈ ᏕᏣᏙᎥ; ᎥᏝ ᎿᏉ ᏤᎦᏈ ᏰᏦᏎᎮᏍᏗ, ᎢᏏᎵᏍᎩᏂ ᏕᏣᏙᎡᏍᏗ; ᎢᏏᎵᏃ ᏚᏬᎡᎢ.
11 ᎤᏁᎳᏅᎯᏃ ᎯᎠ ᏄᏪᏎᎴᎢ, ᎠᏴ ᎠᏆᏁᎳᏅᎯ ᏫᎾᏍᏛᎾ ᎠᏆᎵᏂᎩᏛ; ᏣᏁᏉᏣᏖᏍᏗ ᎠᎴ ᎯᎪᏙᏍᎨᏍᏗ; ᎥᏝ ᏏᎦᎵᏍᏓᎴᎩᏉ, ᎢᎸᏍᎩᏍᎩᏂ ᎢᎦᎵᏍᏓᎴᎩ ᏴᏫ ᏂᎯ ᎨᏒ ᏛᎾᏓᎴᏂ, ᎠᎴ ᎤᏂᎬᏫᏳᎯ ᏓᎨᏣᎾᏄᎪᏥ.
12 ᎠᎴ ᎦᏙᎯ ᎾᏍᎩ ᎡᏆᎭᎻ ᎠᎴ ᎡᏏᎩ ᎦᏥᏁᎸᎯ ᏥᎩ, ᏂᎯ ᏛᎬᏁᎵ, ᎠᎴ ᏂᎯ ᏣᏁᏢᏔᏅᎯ ᎣᏂ ᎤᎾᏕᏗ ᏥᎩ ᏓᎦᏥᏁᎵ ᎾᏍᎩ ᎦᏙᎯ.
13 ᎤᏁᎳᏅᎯᏃ ᎤᎵᏌᎳᏓᏁ ᎤᏓᏅᎡᎴᎢ ᎾᎿ ᎤᎵᏃᎮᏔᏅᎢ.
14 ᏤᎦᏈᏃ ᎤᏪᏘᏁ ᎾᎿ ᎤᎵᏃᎮᏔᏅᎢ, ᎾᏍᎩ ᏅᏯ ᎤᏪᏘᏁᎢ; ᎠᎴ ᎠᏗᏔᏍᏗ ᎠᎵᏍᎪᎸᏙᏗ ᎤᏍᏚᏞ ᎾᎿᏂ, ᎠᎴ ᎪᎢ ᎤᏍᏚᏞᎢ.
15 ᏤᎦᏈᏃ ᏇᏕᎵ ᏚᏬᎡ ᎾᎿ ᎤᏁᎳᏅᎯ ᎤᎵᏃᎮᏔᏅᎢ.
16 ᏇᏕᎵᏃ ᎤᎾᏂᎩᏎᎢ; ᎡᏍᎦᏂᏉᏃ ᎡᏅᏍᏗ ᎨᏎ ᎡᏆᏓ ᏫᎦᎷᎯᏍᏗᏱ; ᎴᏥᎵᏃ ᎤᏍᏆᎸᎡᎴ ᎠᏲᎵ ᎤᎾᏄᎪᏫᏍᏗᏱ, ᎠᎴ ᎤᏣᏘ ᎠᏍᏓᏯ ᎤᏱᎵᏙᎮᎢ.
17 ᎯᎠᏃ ᏄᎵᏍᏔᏁ ᎿᏉ ᎤᏣᏘ ᎠᏍᏓᏯ ᎤᏱᎵᏙᎸ, ᎤᏍᏕᎵᏍᎩ ᎯᎠ ᏄᏪᏎᎴᎢ ᏞᏍᏗ ᏱᎾᏰᏍᎨᏍᏗ; ᎾᏍᏉᏰᏃ ᎯᎠ ᏤᏥ ᎠᏧᏣ ᏛᎯᎾᏄᎪᏫᏏ.
18 ᎯᎠᏃ ᏄᎵᏍᏔᏁᎢ, ᎿᏉ ᎤᏓᏅᏙ ᎠᏓᏅᏍᎨᎢ, --- ᎤᏲᎱᏎᏰᏃ, --- ᎾᏍᎩ ᏇᏃᏂ ᏚᏬᎡᎢ; ᎤᏙᏓᏍᎩᏂ ᏇᏂ ᏚᏬᎡᎢ.
19 ᎴᏥᎵᏃ ᎤᏲᎱᏎᎢ, ᎠᎴ ᎠᏥᏂᏌᏁ ᏫᎦᏅᎤ ᎡᏆᏓ, ᎾᏍᎩ ᎦᏚᏱ ᏥᏚᏙᎥ.
20 ᏤᎦᏈᏃ ᎤᏪᏘᏁ ᎠᏥᏂᏌᎲᎢ; ᎾᏍᎩ ᎴᏥᎵ ᎠᏥᏂᏌᎲ ᎩᎳᎯᏳ ᎨᏔ.
21 ᎢᏏᎵᏃ ᎤᏂᎩᏎᎢ, ᎠᎴ ᎢᏓ ᏗᏐᏴ ᎤᏗᏗᏢ ᏚᎵᏦᏔᏁᎢ.
22 ᎯᎠᏃ ᏄᎵᏍᏔᏁ ᎾᎯᏳ ᎢᏏᎵ ᎾᎿ ᎦᏓ ᎠᎲ ᏤᎮᎢ, ᎾᏍᎩ ᎷᏈᏂ ᏭᏂᏏᏁᎴ ᏈᎳ ᎤᏙᏓ ᏔᎵ ᏚᏮᏕ ᏣᏓᏰᎮᎢ; ᎢᏏᎵᏃ ᎤᏛᎦᏁᎢ. ᏤᎦᏈᏃ ᏧᏪᏥ ᎠᏂᏍᎦᏯ ᏔᎳᏚ ᎤᏂᎡᎢ.
23 ᎵᎠ ᏧᏪᏥ; ᎷᏈᏂ ᎢᎬᏱ ᎤᏕᏁᎸᎯ ᏤᎦᏈ, ᏏᎻᏯᏂᏃ, ᎠᎴ ᎵᏫ, ᎠᎴ ᏧᏓ, ᎠᎴ ᎢᏏᎦ, ᎠᎴ ᏤᏆᎳᏂ;
24 ᎴᏥᎵᏃ ᏧᏪᏥ; ᏦᏩ ᎠᎴ ᏇᏂ.
25 ᏈᎳᏃ ᏧᏪᏥ, ᎾᏍᎩ ᏧᏥᎵ ᎤᏅᏏᏓᏍᏗ; ᏕᏂ ᎠᎴ ᏁᏩᏔᎵ.
26 ᏏᎵᏆᏃ ᏧᏪᏥ, ᎾᏍᎩ ᎵᎠ ᎤᏅᏏᏓᏍᏗ; ᎦᏗ ᎠᎴ ᎡᏌ. ᎾᏍᎩ ᎯᎠ ᏤᎦᏈ ᏧᏪᏥ ᎠᏂᏍᎦᏯ, ᏇᏓᏁᎳᎻᏱ ᏥᎬᏩᏕᏁᎴᎢ.
27 ᏤᎦᏈᏃ ᏭᎷᏤᎴ ᎤᏙᏓ ᎡᏏᎩ ᎹᎻᎵᏱ, ᎩᎵᏯ-ᎠᏆ. ᎾᏍᎩ ᎯᏆᏂ ᏥᏚᏙᎥ, ᎾᎿ ᎡᏆᎭᎻ ᎠᎴ ᎡᏏᎩ ᎤᏁᏙᎸᎢ.
28 ᎡᏏᎩᏃ ᎤᎴᏂᏙᎸ ᎠᏍᎪᎯᏧᏈ ᏁᎳᏍᎪᎯ ᏄᏕᏘᏴᎮᎢ.
29 ᎡᏏᎩᏃ ᎤᏲᎯᏍᏔᏁ ᎬᏬᎳᏕᏍᎬ ᎠᎴ Ꭴ ᏮᎱᏎᎢ, ᎠᎴ ᏧᏤᎵᎦ ᏴᏫ ᏄᎾᏛᏅ ᏫᏚᏖᎳᏕᎴᎢ, ᎤᏛᏐᏅᎯ ᎠᎴ ᏧᎩᏨᏂᎶᏛ ᎨᏎᎢ; ᏧᏪᏥᏃ ᎢᏐ ᎠᎴ ᏤᎦᏈ ᎬᏩᏂᏌᏁᎢ.
* ᎠᏯᏙᎸᎢ 36
1  ᎯᎠᏃ ᎾᏍᎩ ᎤᏁᏢᏔᏅᎯ ᎨᏒ ᎢᏐ, ᎾᏍᎩ ᎢᏙᎻ ᏥᏚᏙᎥ.
2 ᎢᏐ ᎨᎾᏂ ᎠᏁᎯ ᏧᏁᏥ ᏫᏚᏯᏅᎮ ᏧᏓᎵᎢ; ᎾᏍᎩ ᎡᏓ ᎢᎶᏂ ᎡᎯᏗ ᎤᏪᏥ, ᎠᎴ ᎠᎰᎵᏆᎹ ᎡᏮ ᎤᏪᏥ ᎾᏍᎩ ᏥᏈᎣᏂ ᎠᎯᏫ ᎤᏪᏥ;
3 ᎠᎴ ᏆᏏᎹ ᎢᏏᎺᎵ ᎤᏪᏥ ᎤᏙ ᎢᏆᏲᏗ.
4 ᎡᏓᏃ ᎡᎵᏆ ᎤᎾᏄᎪᏫᏎᎴ ᎢᏐ; ᏆᏏᎹᏃ ᎷᎡᎵ ᎤᎾᏄᎪᏫᏎᎴᎢ.
5 ᎠᎰᎵᏆᎹᏃ ᏥᎤᏏ ᎠᎴ ᏤᎠᎳᎻ ᎠᎴ ᎪᎳ ᏚᎾᏄᎪᏫᏎᎴᎢ; ᎯᎠ ᎾᏍᎩ ᎢᏐ ᏧᏪᏥ ᎠᏂᏍᎦᏯ, ᎾᏍᎩ ᎨᎾᏂ ᎦᏙᎯ ᏥᎬᏩᏕᏁᎴᎢ.
6 ᎢᏐᏃ ᏚᏘᏅᏎ ᏧᏓᎵᎢ, ᎠᎴ ᏧᏪᏥ ᎠᏂᏍᎦᏯ, ᎠᎴ ᏧᏪᏥ ᎠᏂᎨᏴ, ᎠᎴ ᏂᎦᏛ ᎦᏁᎸ ᎠᏁᎯ, ᎠᎴ ᎦᎾᏝᎢ, ᎠᎴ ᏧᏤᎵ ᏅᎩ ᏗᏂᏅᏌᏗ, ᎠᎴ ᏂᎦᏛ ᎪᎱᏍᏗ ᎤᎿᎥᎢ, ᎾᏍᎩ ᎨᎾᏂ ᎦᏙᎯ ᏭᏩᏛᏛ; ᎠᎴ ᎢᎸᎯᏢ ᏭᎶᏎᎢ, ᎤᏅᏟ ᏤᎦᏈ ᎤᏓᏅᎡᎴᎢ.
7 ᎤᏣᏘᏰᏃ ᏧᎬᏩᎶᏗ ᎤᏂᎲ ᏅᏗᎦᎵᏍᏙᏗᏍᎨ ᎥᏝ ᎢᏧᎳᎭ ᎬᏩᎾᏕᏗ ᏱᎨᏎᎢ; ᎠᎴ ᎾᏍᎩ ᎦᏙᎯ ᎾᎿ ᎠᏁᏙᎯ ᎨᏒᎢ, ᏚᏂᎷᎶᎨᏉ ᏂᎦᎵᏍᏙᏗᏍᎨ ᎤᏂᎾᏝᎾᎥᎢ.
8 ᎾᏍᎩᏃ ᎢᏐ ᏏᎠ ᎣᏓᎸ ᎡᎮᎢ. ᎢᏐ ᎾᏍᎩ ᎢᏙᎻ.
9 ᎯᎠᏃ ᎾᏍᎩ ᎤᏁᏢᏔᏅᎯ ᎢᏐ, ᎾᏍᎩ ᎠᏂᎡᏙᎻ ᎤᏂᏙᏓ, ᏏᎠ ᎣᏓᎸ ᎠᏁᎯ.
10 ᎯᎠ ᎾᏍᎩ ᏚᎾᏙᎥ ᎢᏐ ᏧᏪᏥ; ᎡᎵᏆ ᎡᏓ ᎤᏪᏥ ᎾᏍᎩ ᎢᏐ ᎤᏓᎵᎢ, ᎷᎡᎵ ᏆᏏᎹ ᎤᏪᏥ ᎾᏍᎩ ᎢᏐ ᎤᏓᎵᎢ.
11 ᎯᎠᏃ ᎾᏍᎩ ᎡᎵᏆ ᏧᏪᏥ, ᏘᎹᏂ, ᎠᎹ, ᏂᏉ, ᎠᎴ ᎦᏓᎻ, ᎠᎴ ᎨᎾᏏ.
12 ᏘᎻᎾᏃ ᎡᎵᏆ ᏔᎵ ᎤᏮᏗ ᎠᏓᏰᎲ ᎨᏎᎢ, ᎾᏍᎩ ᎢᏐ ᎤᏪᏥ; ᎾᏍᎩᏃ ᎡᎵᏆ ᎠᎹᎴᎩ ᎤᎾᏄᎪᏫᏎᎴᎢ. ᎯᎠ ᎾᏍᎩ ᎡᏓ ᏧᏪᏥ ᎢᏐ ᎤᏓᎵᎢ.
13 ᎯᎠᏃ ᎾᏍᎩ ᎷᎡᎵ ᏧᏪᏥ; ᏁᎭᏗ, ᎠᎴ ᏎᎳ, ᏌᎹ, ᎠᎴ ᎻᏌ; ᎯᎠ ᎾᏍᎩ ᏆᏏᎹ ᎢᏐ ᎤᏓᎵᎢ ᏧᏪᏥ ᎨᏎᎢ.
14 ᎯᎠᏃ ᎾᏍᎩ ᏧᏪᏥ ᎠᎰᎵᎠ ᎢᏐ ᎤᏓᎵᎢ, ᎡᎾ ᎤᏪᏥ ᎾᏍᎩ ᏥᏈᎣᏂ ᎤᏪᏥ ᏥᎨᏎᎢ; ᎠᎴ ᎾᏍᎩ ᏤᎤᏏ, ᎠᎴ ᏤᎳᎻ, ᎠᎴ ᎪᎳ ᏚᎾᏄᎪᏫᏎᎴ ᎢᏐ.
15 ᎯᎠᏃ ᎾᏍᎩ ᎤᏂᎬᏫᏳᏌᏕᎩ ᎨᏎ ᎢᏐ ᏧᏪᏥ; ᎡᎵᏆ ᏧᏪᏥ ᎾᏍᎩ ᎢᏐ ᎢᎬᏱ ᎤᏕᏁᎸᎯ; ᏘᎹᏂ ᎤᎬᏫᏳᏌᏕᎩ, ᎣᎹ ᎤᎬᏫᏳᏌᏕᎩ, ᏎᏉ ᎤᎬᏫᏳᏌᏕᎩ, ᎠᎴ ᎩᎾᏏ ᎤᎬᏫᏳᏌᏕᎩ.
16 ᎪᎳ ᎤᎬᏫᏳᏌᏕᎩ, ᎦᏔᎻ ᎤᎬᏫᏳᏌᏕᎩ, ᎠᎹᎴᎩ ᎤᎬᏫᏳᏌᏕᎩ; ᎯᎠ ᎾᏍᎩ ᎤᏂᎬᏫᏳᏌᏕᎩ ᎡᎵᏆ ᎬᏩᏕᏁᎸᎯ ᎢᏙᎻ ᏣᏁᎮᎢ; ᎯᎠ ᎾᏍᎩ ᎡᏓ ᏧᏪᏥ ᎨᏎᎢ.
17 ᎯᎠᏃ ᎾᏍᎩ ᎷᎡᎵ ᏧᏪᏥ ᎾᏍᎩ ᎢᏐ ᎤᏪᏥ; ᏁᎭᏗ ᎤᎬᏫᏳᏌᏕᎩ, ᏎᎳ ᎤᎬᏫᏳᏌᏕᎩ, ᏌᎹ ᎤᎬᏫᏳᏌᏕᎩ, ᎻᏌ ᎤᎬᏫᏳᏌᏕᎩ; ᎯᎠ ᎾᏍᎩ ᎤᏂᎬᏫᏳᏌᏕᎩ ᎷᎡᎵ ᎬᏩᏕᏁᎸᎯ ᎢᏙᎻ ᏣᏁᎮᎢ; ᎯᎠ ᎾᏍᎩ ᏆᏏᎹ ᏧᏪᏥ ᎢᏐ ᎤᏓᎵᎢ.
18 ᎯᎠᏃ ᎾᏍᎩ ᎠᎪᎵᏆᎹ ᏧᏪᏥ ᎢᏐ ᎤᏓᎵᎢ; ᏥᎤᏏ ᎤᎬᏫᏳᏌᏕᎩ, ᏤᎠᎳᎻ ᎤᎬᏫᏳᏌᏕᎩ, ᎪᎳ ᎤᎬᏫᏳᏌᏕᎩ; ᎯᎠ ᎾᏍᎩ ᎤᏂᎬᏫᏳᏌᏕᎩ ᎠᎰᎵᏆᎹ ᎬᏩᏕᏁᎸᎯ ᎾᏍᎩ ᎢᏐ ᎤᏓᎵᎢ ᎡᎾ ᎤᏪᏥ.
19 ᎯᎠ ᎾᏍᎩ ᎢᏐ ᏧᏪᏥ, ᎾᏍᎩ ᎢᏙᎻ ᏥᏙᏙᎥ, ᎠᎴ ᎯᎠ ᎾᏍᎩ ᎤᏂᎬᏫᏳᏌᏕᎩ ᏧᎾᏤᎵᎦ.
20 ᎯᎠᏃ ᎾᏍᎩ ᏏᎠ ᎠᎰᎸ ᏧᏪᏥ, ᎾᏍᎩ ᎾᎿ ᎦᏙᎯ ᏣᏁᎮᎢ; ᎶᏔᏂ, ᎠᎴ ᏐᏆᎵ, ᎠᎴ ᏥᏈᎣᏂ, ᎠᎴ ᎡᎾ.
21 ᎠᎴ ᏗᏐᏂ, ᎠᎴ ᎢᏌ, ᎠᎴ ᏗᏌᏂ; ᎯᎠ ᎾᏍᎩ ᎤᏂᎬᏫᏳᏌᏕᎩ ᎠᏂᎰᎸ ᏧᎾᏤᎵᎦ, ᎾᏍᎩ ᏏᎠ ᏧᏪᏥ ᎢᏙᎻ ᎦᏙᎯ ᏣᏁᎮᎢ.
22 ᎶᏔᏂᏃ ᏧᏪᏥ ᎰᎵ ᎠᎴ ᎯᎹᏂ ᏚᎾᏙᎡᎢ; ᎶᏔᏂᏃ ᎤᏙ ᏘᎻᎾ ᏚᏙᎡᎢ.
23 ᎯᎠᏃ ᎾᏍᎩ ᏐᏆᎵ ᏧᏪᏥ; ᎠᎵᏆᏂ, ᎠᎴ ᎹᏁᎭ, ᎠᎴ ᎢᏆᎵ, ᏎᏉ, ᎠᎴ ᎣᎾᎻ.
24 ᎯᎠᏃ ᎾᏍᎩ ᏥᏈᎣᏂ ᏧᏪᏥ; ᎢᏧᎳ ᎡᏣ, ᎠᎴ ᎡᎾ; ᎯᎠ ᎾᏍᎩ ᎡᎾ ᎤᏗᎴᎩ ᎠᎹ ᏕᎦᏄᎪᎬ ᏥᏚᏩᏛᎮ ᎢᎾᎨᎢ, ᎤᏙᏓ ᏥᏈᎣᏂ ᏧᏤᎵᎦ ᏗᏂᎵᎠᏅᎯᏛ ᏐᏈᎵ ᏓᎦᏘᏴᎢ.
25 ᎯᎠᏃ ᎾᏍᎩ ᎡᎾ ᏧᏪᏥ; ᏗᏐᏂ, ᎠᎴ ᎠᎰᎵᏆᎹ ᎡᎾ ᎤᏤᏥ ᎠᎨᏴ.
26 ᎯᎠᏃ ᎾᏍᎩ ᏗᏐᏂ ᏧᏪᏥ; ᎮᎻᏓᏂ, ᎠᎴ ᎡᏏᏆᏂ, ᎠᎴ ᎢᏗᎳᏂ, ᎠᎴ ᎩᎳᏂ.
27 ᎯᎠᏃ ᎾᏍᎩ ᎢᏌ ᏧᏪᏥ; ᏈᎳᏂ, ᎠᎴ ᏤᏆᏂ, ᎠᎴ ᎡᎧᏂ
28 ᎯᎠᏃ ᎾᏍᎩ ᏗᏌᏂ ᏧᏪᏥ; ᎥᏏ, ᎠᎴ ᎠᎳᏂ.
29 ᎯᎠᏃ ᎾᏍᎩ ᎤᏂᎬᏫᏳᏌᏕᎩ ᎠᏂᎰᎸ ᎬᏩᎾᏕᏁᎸᎯ; ᎶᏔᏂ ᎤᎬᏫᏳᏌᏕᎩ, ᏐᏆᎵ ᎤᎬᏫᏳᏌᏕᎩ, ᏥᏈᎣᏂ ᎤᎬᏫᏳᏌᏕᎩ, ᎡᎾ ᎤᎬᏫᏳᏌᏕᎩ,
30 ᏗᏐᏂ ᎤᎬᏫᏳᏌᏕᎩ, ᎢᏌ ᎤᎬᏫᏳᏌᏕᎩ, ᏗᏌᏂ ᎤᎬᏫᏳᏌᏕᎩ; ᎯᎠ ᎾᏍᎩ ᎤᏂᎬᏫᏳᏌᏕᎩ ᎰᎳ ᎬᏩᏕᏁᎸᎯ, ᎾᏍᎩ ᏧᎾᏤᎵ ᎤᏂᎬᏫᏳᏌᏕᎩ ᎤᎾᏓᏑᏴ ᏏᎠ ᎦᏙᎯ ᏣᏁᎮᎢ.
31 ᎯᎠᏃ ᎾᏍᎩ ᎤᏂᎬᏫᏳ ᏣᏁᎮ ᎢᏙᎻᏱ ᎠᏏᏉ ᎢᏏᎵ ᏧᏪᏥ ᏄᏂᎧᎲᎾ ᏥᎨᏎ ᎤᎬᏫᏳᎯ.
32 ᏈᎳ ᏈᎣ ᎤᏪᏥ ᎢᏙᎻ ᎤᎬᏫᏳᎯ ᎨᏎᎢ; ᎾᏍᎩᏃ ᎤᏪᏚᎲ ᏗᏂᎮᏆ ᏚᏙᎡᎢ.
33 ᏈᎳᏃ ᎤᏲᎱᏎᎢ, ᏦᏆᏈᏃ ᏎᎳ ᎤᏪᏥ ᏉᏏᎳ ᎤᏕᏅᎯ ᎤᏓᏁᏟᏴᏍᏓᏁᎴ ᎤᎬᏫᏳᎯ ᏄᎵᏍᏔᏁᎢ.
34 ᏦᎠᏈᏃ ᎤᏲᎱᏎᎢ, ᎱᏌᎻᏃ ᏘᎹᏂ ᎦᏓ ᎠᎲ ᎤᏕᏅᎯ ᎤᏓᏁᏟᏴᏍᏔᏁᎴ ᎤᎬᏫᏳᎯ ᏄᎵᏍᏔᏁᎢ.
35 ᎱᏌᎻᏃ ᎤᏲᎱᏎᎢ, ᎤᏓᏁᏟᏴᏍᏓᏁᎴᏃ ᎤᎬᏫᏳᎯ ᏄᎵᏍᏔᏁ ᎮᏓᏗ ᏈᏓᏗ ᎤᏪᏥ ᎾᏍᎩ ᏥᏚᏎᎪᎩᏎ ᎻᏗᏯᏂ ᎼᎠᏈ ᎤᎾᏤᎵᎪᎯ. ᎾᏍᎩᏃ ᎤᏪᏚᎲ ᎡᏫᏗ ᏚᏙᎡᎢ.
36 ᎮᏓᏗᏃ ᎤᏲᎱᏎᎢ, ᏌᎻᎳᏃ ᎹᏏᎵᎦ ᎤᏕᏅᎯ ᎤᏓᏁᏟᏴᏍᏔᏁᎴ ᎤᎬᏫᏳᎯ ᏄᎵᏍᏔᏁᎢ.
37 ᏌᎻᎳᏃ ᎤᏲᎱᏎᎢ, ᏐᎳᏃ ᎵᎰᏉ ᎡᏉᏄᎶᏗ ᏂᎦᏚᎭ ᎤᏕᏅᎯ ᎤᏓᏁᏟᏴᏍᏓᏁᎴ ᎤᎬᏫᏳᎯ ᏄᎵᏍᏔᏁᎢ.
38 ᏐᎳᏃ ᎤᏲᎱᏎᎢ, ᎤᏓᏁᏟᏴᏍᏔᏁᎴᏃ ᎤᎬᏫᏳᎯ ᏄᎵᏍᏔᏁ ᏇᎳ-ᎮᎾᏂ ᎡᎩᏉ ᎤᏪᏥ.
39 ᏇᎳ-ᎮᎾᏂᏃ ᎡᎩᏉ ᎤᏪᏥ ᎤᏲᎱᏎᎢ, ᎮᏓᎵᏃ ᎤᏓᏁᏟᏴᏍᏓᏁᎴ ᎤᎬᏫᏳᎯ ᏄᎵᏍᏔᏁᎢ; ᎾᏍᎩᏃ ᎤᏪᏚᎲ ᏆᎤ ᏚᏙᎡᎢ; ᎤᏓᎵᎢᏃ ᎺᎮᏗᏇᎵ ᏚᏙᎡᎢ, ᎹᏞᏗ ᎤᏪᏥ, ᎻᏎᎭᏈ ᎤᏪᏥ ᎠᎨᏴ.
40 ᎯᎠᏃ ᎾᏍᎩ ᏚᎾᏙᎥ ᎤᏂᎬᏫᏳᏌᏕᎩ ᎢᏐ ᎤᏁᏢᏔᏅᎯ, ᏓᏂᎳᏍᏓᎳᏩᏗᏒᎢ, ᏓᏁᏩᏗᏒᎢ, ᎨᏥᏯᏅᏗ ᎨᏒᎢ; ᏗᎻᎾ ᎤᎬᏫᏳᏌᏕᎩ, ᎡᎵᏩ ᎤᎬᏫᏳᏌᏕᎩ, ᏥᏓᏗ ᎤᎬᏫᏳᏌᏕᎩ,
41 ᎠᎰᎵᏆᎹ ᎤᎬᏫᏳᏌᏕᎩ, ᎢᎳ ᎤᎬᏫᏳᏌᏕᎩ, ᏆᏃᏂ ᎤᎬᏫᏳᏌᏕᎩ,
42 ᎨᎾᏏ ᎤᎬᏫᏳᏌᏕᎩ, ᏘᎹᏂ ᎤᎬᏫᏳᏌᏕᎩ, ᎻᏈᏌ ᎤᎬᏫᏳᏌᏕᎩ,
43 ᎹᎩᏓᏱᎵ ᎤᎬᏫᏳᏌᏕᎩ, ᎠᏱᎳᎻ ᎤᎬᏫᏳᏌᏕᎩ. ᎯᎠ ᎾᏍᎩ ᎤᏂᎬᏫᏳᏌᏕᎩ ᎢᏙᎻ ᎠᏁᎯ ᎾᎿ ᏓᏂᏁᎳᏗᏒᎢ, ᎦᏙᎯ ᎤᎾᏤᎵᎪᎯ ᎨᏒᎢ. ᎯᎠ ᎾᏍᎩ ᎢᏐ, ᎠᏂᎢᏙᎻ ᎤᏂᏙᏓ.
* ᎠᏯᏙᎸᎢ 37
1 ᏤᎦᏈᏃ ᎡᎮ ᎾᎿ ᎦᏙᎯ ᎤᏙᏓ ᎡᏙᎯ ᏥᎨᏎᎢ, ᎨᎾᏂ ᎦᏙᎯ ᎨᏒᎢ.
2 ᎯᎠ ᎾᏍᎩ ᎧᏃᏀᎡᏍᏗ ᏤᎦᏈ ᎤᏁᏢᏔᏅᏒᎢ. ᏦᏩ ᎦᎵᏆᏚ ᎢᏳᏕᏘᏴᏛ ᎨᏎ ᏧᏂᎵ ᎤᎾᎵᎪᎭ ᏓᏅᎿᏗᏍᏗᏍᎨ ᎠᏫ; ᎾᏍᎩᏃ ᎠᏫᏄᏣ ᎢᏧᎳᎭ ᎠᏁᏙᎮ ᏈᎳ ᏧᏪᏥ ᎠᎴ ᏏᎵᏆ ᏧᏪᏥ, ᎾᏍᎩ ᎤᏙᏓ ᏧᏓᎵᎢ. ᏦᏩᏃ ᎤᏃᏁᎴ ᎤᏂᏙᏓ ᎤᏲ ᎨᏥᏃᎮᏍᎬᎢ.
3 ᎢᏏᎵᏃ ᎤᏟ ᏄᎨᏳᏎ ᏦᏩ ᎡᏍᎦᏉ ᏂᎦᏛ ᏧᏪᏥ, ᏅᏗᎦᎵᏍᏙᏗᎡ ᎤᏛᏐᏅᎯ ᎨᏒ ᎤᏕᏁᎸᎢ. ᎠᎴ ᎠᏄᏬ ᎤᏅᏣᏛ ᎤᏪᏰᏫᏎᎴᎢ.
4 ᏧᏂᎵᏃ ᎤᎾᏙᎴᎰᏒ ᎤᏂᏙᏓ ᎤᏟ ᏄᎨᏳᏒ ᎾᏍᎩ ᎡᏍᎦᏉ ᏂᎦᏛ ᏧᏂᎵ, ᎬᏩᏂᏆᏘᎴᎢ, ᎠᎴ ᎥᏝ ᏙᎯᏱ ᎬᏩᎾᎵᏃᎮᏙᏗ ᏱᎨᏎᎢ.
5 ᎰᏩᏃ ᎤᏍᎩᏓᏎᎢ, ᎠᎴ ᎾᏍᎩ ᏚᏃᏁᎴ ᏧᏂᎵ; ᎤᏟᏃ ᎢᎦᎢ ᎬᏩᏂᏆᏘᎴᎢ.
6 ᎯᎠᏃ ᏂᏚᏪᏎᎴᎢ; Ꭷ, ᎢᏣᏛᏓᏍᏓ ᎯᎠ ᎾᏍᎩ ᎠᏆᏍᎩᏓᏒᎢ.
7 ᎬᏂᏳᏉ ᏕᏙᏛᎢᎲᎩ ᏠᎨᏏ; ᎬᏂᏳᏉᏃ ᎠᏉᏛᎸᎯ ᏚᎴᏅᎩ ᎠᎴ ᏧᏳᎪᏗ ᎦᎧᎲᎩ; ᎠᎴ ᎬᏂᏳᏉ ᏂᎯ ᏗᏦᏛᎸᎯ ᏚᎾᏚᏫᏍᏔᏅᎩ, ᎡᎳᏗ ᎾᎾᏛᏁᎲᎩ ᎠᏴ ᎠᏉᏛᎸᎯ.
8 ᏧᏂᎵᏃ ᎯᎠ ᏂᎬᏩᏪᏎᎴᎢ; ᏥᎪᏃ ᎤᏙᎯᏳᎯ ᏂᎩ ᏣᎬᏫᏳᎯ ᎨᏎᏍᏗ ᎠᏴ ᎣᏤᎲᎢ? ᎠᎴᏍᎪ ᎤᏙᎯᏳᎯ ᎭᏓᏅᏖᎵᏙᎯ ᎨᏎᏍᏗ ᎠᏴ ᎣᏤᎲᎢ? ᎠᎴ ᎠᏏᏉ ᎤᏟ ᎢᎦᎢ ᎢᎬᏩᏂᏆᏘᎴᎢ ᏅᏗᎦᎵᏍᏙᏗᏍᎨ ᎤᏍᎩᏓᏒᎢ ᎠᎴ ᏄᏪᏒᎢ.
9 ᎣᏂᏃ ᎠᏏ ᎤᏍᎩᏓᏎᎢ, ᎠᎴ ᏚᏃᏁᎴ ᎠᎾᎵᏅᏟ, ᎯᎠ ᏄᏪᏎᎢ, ᎬᏂᏳᏉ ᎠᏏ ᏌᏉ ᎢᏯᏍᎩᏓᏒᎢ ᎥᎦᏍᎩᏘ, ᎠᎴ ᎬᏂᏳᏉ ᏅᏙ ᎢᎦ ᎡᎯ, ᎠᎴ ᏅᏙ ᏒᏃᏱ ᎡᎯ, ᎠᎴ ᏌᏚ ᎢᏯᏂᏛ ᏃᏈᏏ ᎡᎳᏗ ᏂᎬᏆᏛᏁᎲᎩ.
10 ᎤᏙᏓᏃ ᎠᎴ ᎠᎾᎵᏅᏟ ᏚᏃᏁᎴᎢ. ᎤᏙᏓᏃ ᎤᎬᏍᎪᎸᏁᎢ, ᎯᎠ ᏄᏪᏎᎴᎢ; ᎦᏙ ᎤᏍᏗ ᎾᏍᎩ ᎠᏍᎩᏓᏍᏗ ᏣᏍᎩᏘ? ᏥᎪ ᎠᏴ, ᎠᎴ ᏣᏥ, ᎠᎴ ᎢᏣᎵᏅᏟ, ᎤᏙᎯᏳᎯ ᎦᏙᎯ ᎢᏴᏛ ᎡᎳᏗ ᏅᏓᏨᏯᏛᏁᎵᎵ?
11 ᎠᎾᎵᏅᏟᏃ ᎬᏩᏳᏤᎴᎢ; ᎤᏙᏓᏍᎩᏂ ᎤᏅᏓᏕ ᎾᏍᎩ ᏄᏪᏒᎢ.
12 ᎠᎾᎵᏅᏟᏃ ᎤᏁᏅᏎ ᏚᏂᎦᏘᏛᏎ ᎤᏂᏙᏏ ᏧᏤᎵ ᎠᏫ ᏏᎩᎻᏱ.
13 ᎢᏏᎵᏃ ᎯᎠ ᏄᏪᏎᎴ ᏦᏩ; ᏝᏍᎪ ᎢᏣᎵᏅᏟ ᎠᏫ ᏱᏫᏓᏂᎦᏘᏯ ᏏᎩᎻᏱ? Ꭷ, ᏓᎬᏅᏏ ᏩᏁᏙᎲᎢ; ᎯᎠᏃ ᏄᏪᏎᎴᎢ, ᎠᏂᏉ ᎠᏗᎾ.
14 ᎯᎠᏃ ᏄᏪᏎᎴᎢ; ᎮᎾ ᏣᎦᏛᏄᎦ ᏄᎾᏛᎿᏕᎬ ᎢᏣᎵᏅᏟ ᎠᎴ ᏄᎾᏛᎿᏕᎬ ᎠᏫ, ᎢᏍᎩᏃᏁᎵᎸᏃ. ᎯᏉᏂᏃ ᎤᎨᏓᎵᏴ ᎤᏅᏎᎢ, ᎠᎴ ᏏᎩᎻ ᏭᎷᏤᎢ.
15 ᎩᎶᏃ ᎢᏳᏍᏗ ᎠᏍᎦᏯ ᎤᏩᏛᎮᎢ, ᎠᎴ ᎬᏂᏳᏉ ᎢᎾᎨ ᎤᎴᎾᎵᏙᎮᎢ; ᎾᏍᎩᏃ ᎠᏍᎦᏯ ᎤᏛᏛᏁᎢ, ᎯᎠ ᏄᏪᏎᎢ; ᎦᏙ ᏣᏲᎭ?
16 ᎯᎠᏃ ᏄᏪᏎᎢ; ᎣᏣᎵᏅᏟ ᎦᏥᏲᎭ; ᏍᎩᏃᎲᏏ ᎾᎿ ᏫᏓᏂᎦᏘᏴ ᎠᏫ.
17 ᎾᏍᎩᏃ ᎠᏍᎦᏯ ᎯᎠ ᏄᏪᏎᎢ; ᎤᎾᏓᏅᏒ ᎠᏂ; ᎠᏆᏛᎦᏅᏰᏃ ᎯᎠ ᎾᏂᏪᏍᎬᎢ; ᏙᏓᏂ ᏫᏗᎶᎯ. ᏦᏩᏃ ᏚᏍᏓᏩᏛᏎ ᎠᎾᎵᏅᏟ; ᏙᏓᏂᏃ ᏫᏚᏩᏛᎮᎢ.
18 ᎨᏃ ᎢᏴᏛ ᏫᎬᏩᎪᎲ ᎾᎥ, ᎠᏏᏉ ᏂᎦᎷᎬᏫ ᎨᏎᎢ, ᎬᏩᎯᏍᏗᏱ ᎤᎾᏓᏅᏖᎴᎢ.
19 ᎯᎠ ᏂᏚᎾᏓᏪᏎᎴᎢ, ᎬᏂᏳᏉ ᎯᎠ ᎾᏍᎩ ᎠᏍᎩᏓᏒᎥᏍᎩ ᏓᏯᎢ.
20 Ꭷ ᎿᏉ ᎡᏘᎷᎦ, ᎠᎴ ᎢᎸᎯᏢ ᎠᏔᎴᏒ ᏪᏓᏓᎡᏒᎭ, ᎯᎠᏃ ᏂᏗᏪᏒᎭ, ᎪᎱᏍᏗ ᎤᏍᏗ ᎤᏍᎦᏎᏗ ᎡᎿᎢ ᎤᏪᏯᎥ; ᏓᏓᏙᎴᎰᏏᏃ ᏅᏗᎦᎵᏍᏔᏂᏒ ᎤᏍᎩᏓᏒᏅᎢ.
21 ᎷᏈᏂᏃ ᎤᏛᎦᏁᎢ, ᎤᏭᏓᎴᏎᏃ ᏚᏯᏅᎡᎴᎢ; ᎯᎠᏃ ᏄᏪᏎᎢ; ᏞᏍᏗ ᎡᏗᎸᎩ.
22 ᎷᏈᏂᏃ ᎯᎠ ᏂᏚᏪᏎᎴᎢ; ᏞᏍᏗ ᎩᎬ ᎢᏣᏤᏮᎩ, ᎡᏥᏯᎥᎦᏉᏍᎩᏂ ᎯᎠ ᎢᎾᎨ ᏣᏔᎴᏒ, ᎠᎴ ᏞᏍᏗ ᎪᎱᏍᏗ ᎡᏨᏁᎸᎩ; ᎾᏍᎩ ᏧᏭᏓᎳᎡᏗᏱ ᎤᏰᎸᏎᎢ, ᎤᏙᏓ ᏔᎵᏁ ᏮᎤᏪᎧᏁᏗᏱ.
23 ᎯᎠᏃ ᏄᎵᏍᏔᏁᎢ, ᏦᏩ ᏫᏚᎷᏤᎸ ᎠᎾᎵᏅᏟ, ᎤᏂᏄᏪᏎ ᎤᏅᏬ, ᎾᏍᎩ ᎤᏅᏣᏛ ᎠᏄᏬ ᎤᏄᏩᎥᎢ,
24 ᎬᏩᏂᏴᎮᏃ ᎠᎴ ᎠᏔᎴᏒ ᎬᏩᏯᏁᎢ. ᎾᏍᎩᏃ ᎠᏔᎴᏒ ᎤᏏᏩ ᎨᏎᎢ, ᎠᎹ ᏂᎦᏁᎲᎾ ᎨᏎᎢ.
25 ᎤᎾᏅᏁᏃ ᏗᎾᎵᏍᏓᏴᏂᏎᎢ, ᏗᏂᎦᏙᎵᏃ ᏚᏂᏌᎳᏓᏁᎢ, ᎠᎴ ᏫᏚᎾᎧᎿᏁᎢ, ᎬᏂᏳᏉᏃ ᏑᎾᏓᏡᎩ ᎠᏂᎢᏏᎺᎵ ᏗᎾᎢᏎ ᎩᎵᏯᏗ ᏅᏓᏳᏂᎶᏒᎯ; ᎨᎻᎵ ᏓᎾᏘᏁᎮᎢ ᏚᏂᏐᏈᎴ ᏗᎦᏩᏒᎩ, ᎠᎴ ᏅᏬᏘ ᎠᏜ, ᎠᎴ ᎦᏩᏒᎩ ᎠᏜ, ᎢᏥᏈᏱ ᏓᏂᏱᏎᎢ.
26 ᏧᏓᏃ ᎯᎠ ᏂᏚᏪᏎᎴ ᎠᎾᎵᏅᏟ; ᎦᏙ ᏱᎩᏁᏉᏥ ᎢᏳᏃ ᏰᏗᎸ ᎢᎩᏅᏟ, ᎤᎩᎬᏃ ᏱᎦᏕᎵᏍᏔᏅ?
27 Ꭷ ᎡᏗᎾᏚᎦ ᎠᏂᎢᏏᎺᎵ ᎨᏗᎧᏏ, ᎠᎴ ᏞᏍᏗ ᎪᎱᏍᏗ ᎡᏛᏁᎸᎩ; ᎢᎩᏅᏟᏰᏃ ᎠᎴ ᎢᎩᏇᏓᎸᎢ. ᎠᎾᎵᏅᏟᏃ ᎬᏩᏛᏓᏍᏓᏁᎴᎢ.
28 ᎤᏂᎶᏎᏃ ᎾᏍᎩ ᎠᏂᏍᎦᏯ ᎠᏂᎻᏗᏯᏂ ᎠᏂᏃᏔᏂᏙᎯ; ᏦᏩᏃ ᏫᎬᏩᏎᏒᎮ ᎬᏩᏯᎢᏎ ᎠᏔᎴᏒᎢ, ᎠᎴ ᎬᏩᎾᏗᏅᏎ ᏦᏩ ᎠᏂᎢᏏᎺᎵ ᏚᏂᎧᏁᎴᎢ, ᏔᎳᏍᎪᎯ ᎠᏰᎵ ᎠᏕᎸ ᎤᏂᏁᎬ ᏚᏂᎬᏩᎶᏔᏁᎢ. ᏦᏩᏃ ᎢᏥᏈᏱ ᏫᎬᏩᏘᏅᏍᏔᏁᎢ.
29 ᎷᏈᏂᏃ ᏗᏔᎴᏒ ᏫᎤᏨᏎᎢ, ᎬᏂᏳᏉᏃ ᏦᏩ ᎥᏝ ᏱᏯᎡ ᎠᏔᎴᏒᎢ. ᏧᏄᏬᏃ ᏚᏪᏣᎦᎸᎮᎢ.
30 ᎢᎤᏨᏎᏃ ᎠᎾᎵᏅᎶ ᏫᏚᎷᏤᎴᎢ, ᎠᎴ ᎯᎠ ᏄᏪᏎᎢ, ᎠᏫᏄᏣ ᎥᏝ ᏰᎭ; ᎠᏴᏃ, ᎭᏢ ᏮᏓᏥᎶᏏ ᎠᏴ?
31 ᏦᏩᏃ ᎤᏄᏬᎥᎯ ᎤᏂᏁᏎᎢ, ᎠᎴ ᎤᏂᎴ ᎠᏫ ᎠᎭᏄᎸᎯ ᎠᏨᏯ, ᎠᎴ ᎤᎩᎬᎯ ᎤᏅᏁ ᎠᏄᏬ.
32 ᎤᎾᏓᏅᏎᏃ ᎠᎴ ᏭᏂᏃᎮᎴ ᎤᏂᏙᏓ ᎾᏍᎩ ᎠᏄᏬ ᎤᏅᎶᏛ, ᎯᎠ ᏄᏂᏪᏎᎢ, ᎯᎠ ᎾᏍᎩ ᎣᏥᎾᏩᏛ; ᎯᎪᎵᏯ, ᎭᏙᎴᎰᎯ ᏥᎪ ᎯᎠ ᎾᏍᎩ ᏤᏥ ᎤᏄᏬᎥᎯ, ᏝᎨ.
33 ᎤᏬᎵᏤᏃ, ᎠᎴ ᎯᎠ ᏄᏪᏎᎢ; ᎯᎠ ᎾᏍᎩ ᎠᏇᏥ ᎤᏄᏬᎥᎯ; ᎤᏍᎦᏎᏗ ᎡᎿᎢ ᎤᏪᏯᎥ; ᏄᏜᏏᏛᏒᎾ ᎠᏥᏓᎦᎸᎥᏒ ᏦᏩ.
34 ᏤᎦᏈᏃ ᏚᏪᏣᎦᎸᎮ ᏄᏄᏬ, ᎠᎴ ᎤᏍᏕᎾ ᎠᏄᏬ ᎤᏓᏠᏍᏔᏁᎢ, ᎠᎴ ᎤᏣᏘ ᏄᏬᏓᏇ ᎤᏍᎪᏂᎴ ᎤᏪᏥ.
35 ᏂᎦᏛᏃ ᏄᏪᏥ ᎠᏂᏍᎦᏯ ᎠᎴ ᎠᏂᎨᏴ ᏚᎾᎴᏁ ᎬᏩᏄᏬᎯᏍᏙᏗᏱ; ᎠᏎᏃ ᎤᏉᏌᏁ ᎤᏄᏬᎯᏍᏗᏱ; ᎯᎠᏃ ᏄᏪᏎᎢ; ᏗᎦᎦᏠᏱᎯᏰᏃ ᏓᎦᏠᎣᏏ ᏧᏂᏲᎱᏒᎯ ᏄᎾᏛᏅ ᏮᏓᏥᏴᎵ ᏮᏓᏥᎷᏤᎵ ᎠᏇᏥ. ᎤᏙᏓᏃ ᎤᏍᎪᏂᎴᎢ.
36 ᎠᏂᎻᏗᏯᏂᏃ ᎢᏥᏈᏱ ᎬᏩᏘᏅᏎ ᏫᎬᏪᎧᏁᎴ ᏉᏗᏆ, ᎤᎬᏫᏳᏌᏕᎩ ᏇᎵᏲ ᎤᏤᎵᎦ, ᎬᏩᎦᏘᏯ ᎠᏂᏯᏫᏍᎩ ᏧᏓᏘᎾᎢ.
* ᎠᏯᏙᎸᎢ 38
1 ᎾᎯᏳᏃ ᎯᎠ ᏄᎵᏍᏔᏁᎢ; ᎾᏍᎩ ᏧᏓ ᏚᏓᏅᎡᎴ ᎠᎾᎵᏅᏟ, ᎠᎴ ᎩᎶ ᎢᏳᏍᏗ ᎠᏍᎦᏯ ᎠᏓᎳᎻ ᎤᏕᏅᎯ ᏭᎷᏤᎴᎢ, ᎾᏍᎩ ᎭᎳ ᏚᏙᎡᎢ.
2 ᎾᎿᏃ ᏧᏓ ᎤᎪᎮ ᎩᎶ ᎢᏳᏍᏗ ᎠᏍᎦᏯ ᎠᎨᎾᏂ ᎤᏪᏥ ᎠᎨᏴ ᏑᎠ ᏧᏙᎢᏛ, ᎠᎴ ᎤᏯᏅᎮᎢ, ᎠᎴ ᎤᏓᏴᏎᎢ.
3 ᎤᏁᎵᏤᏃ ᎠᎴ ᎤᎾᏄᎪᏫᏎ ᎠᏧᏣ, ᎠᎴ ᎥᎵ ᏚᏬᎡᎢ.
4 ᏔᎵᏁᏃ ᎤᏁᎵᏤᎢ, ᎠᎴ ᎤᎾᏄᎪᏫᏎ ᎠᏧᏣ, ᎠᎴ ᎣᎾᏂ ᏚᏬᎡᎢ.
5 ᎠᏏᏃ ᏔᎵᏁ ᎤᏁᎵᏤᎢ, ᎠᎴ ᎠᏧᏣ ᎤᎾᏄᎪᏫᏎᎢ, ᎠᎴ ᏏᎳ ᏚᏬᎡᎢ. ᎩᏏᏈᏃ ᏪᏙᎮ ᎾᎯᏳ ᎤᎾᏄᎪᏫᏒ.
6 ᏧᏓᏃ ᎤᏩᏛᎡᎴ ᎥᎵ ᎢᎬᏱ ᎡᎯ ᎤᏪᏥ ᎤᏓᎵᎢ; ᎾᏍᎩ ᏖᎹ ᏚᏙᎡᎢ.
7 ᎥᎵᏃ, ᏧᏓ ᎢᎬᏱ ᎡᎯ ᎤᏪᏥ ᎠᏍᎦᎾᎯᏳ ᎨᏎ ᏱᎰᏩ ᏓᎧᏅᎢ; ᏱᎰᏩᏃ ᎤᎴᎢ.
8 ᏧᏓᏃ ᎯᎠ ᏄᏪᏎᎴ ᎣᎾᏂ; ᎡᏣᏂᎵ ᎤᏓᏴᏛ ᏫᎷᏥᏏ, ᎠᎴ ᎠᎾᏛᎯ ᎢᏳᏛᏁᏗ ᎨᏒ ᏂᏯᏛᏂᏏ, ᎠᎴ ᎡᏣᏂᎵ ᏧᏪᏥ ᏕᎯᏯᏛᎯᏍᏓᎸᎭ.
9 ᎣᎾᏂᏃ ᎠᎦᏔᎮ ᎠᏲᎵ ᎤᏤᎵ ᎠᏥᏰᎸᎾᏁᏗ ᏂᎨᏒᎾ ᎨᏒᎢ; ᎯᎠᏃ ᏄᎵᏍᏔᏁ ᎿᏉ ᏚᎾᏂᏏᏅ ᎤᏂᎵ ᎤᏓᏴᏛ, ᎤᏤᏪ ᎦᏙᎯ, ᏄᏚᎵᏍᎬᎾ ᎨᏒ ᎢᏳᏍᏗ ᎤᏂᎵ ᎤᏪᏥ ᎤᏕᏁᏗᏱ.
10 ᎾᏍᎩᏃ ᏄᏛᏁᎸ ᎤᏲᎢᏳ ᎨᏎ ᏱᎰᏩ ᏓᎧᏅᎢ, ᎾᏍᎩᏃ ᎾᏍᏉ ᎤᎴᎢ.
11 ᏧᏓᏃ ᎯᎠ ᏄᏪᏎᎴ ᏖᎹ ᎤᏦᎯ; ᏦᏑᎶᏨᎯᏉ ᏣᏙᏓ ᎦᏁᎸ ᏦᎴᏍᏗ, ᎬᏂ ᏏᎳ ᎠᏇᏥ ᎤᏛᎾ ᎨᏎᏍᏗ; (ᎯᎠᏰᏃ ᏄᏪᏎᎢ, ᎾᏍᎩᏰᏃ ᎾᏍᏉ ᏯᏲᎱᎯ, ᎾᏍᎩ ᏧᏂᎵ ᏄᎾᎵᏍᏔᏅᎢ.) ᏖᎹᏃ ᎤᏪᏅᏎᎢ, ᎠᎴ ᎤᏙᏓ ᎦᏁᎸ ᏪᎮᎢ.
12 ᎢᎸᎯᏳᏃ ᎢᏴᏛ ᏑᎠ ᎤᏪᏥ ᏧᏓ ᎤᏓᎵᎢ ᎤᏲᎱᏎᎢ, ᏧᏓᏃ ᎤᏄᏬᎯᏎᎢ, ᎠᎴ ᏗᎻᎾᏗ ᎤᏪᏅᏎ ᎠᏫ ᏗᎬᏩᏍᏙᏰᎯ ᏗᏁᎲᎢ, ᎤᏩᏒ ᎠᎴ ᎤᎾᎵᎢ ᎭᎳ ᎠᏓᎳᎻ ᎤᏕᏅᎯ.
13 ᏖᎹᏃ ᎠᏥᏃᏁᎴᎢ ᎯᎠ ᎾᏥᏪᏎᎴᎢ; ᎬᏂᏳᏉ ᎯᏦᎢᏯ ᏗᎻᎾᏗ ᎠᎢ ᎠᏫ ᏧᏤᎵ ᏓᏍᏙᏰᎯ.
14 ᎤᏬᏑᎶᏨᎯᏃ ᎤᏄᏬᏍᏗ ᎤᏄᏪᏎᎢ, ᎠᎴ ᎤᎵᎬᏚᎳᏁᎢ, ᎠᎴ ᎤᏚᏢᏁᎢ, ᎠᎴ ᎤᏜᏅᏛ ᎤᏪᏁᎢ, ᏗᎻᎾᏗ ᏫᎦᏅᏅᎢ; ᎤᏙᎴᎰᏎᏰᏃ ᏏᎳ ᎤᏛᎾ ᎨᏒᎢ, ᎠᎴ ᎾᏍᎩ ᏂᏓᎾᏤᎬᎾ ᎨᏒᎢ.
15 ᏧᏓᏃ ᎤᎪᎲ ᎤᏁᎫᏥᏛ ᎠᎨᏴ ᎤᏪᎵᏎᎴᎢ, ᏂᎦᎵᏍᏙᏗᏍᎨ ᎤᎵᎬᏚᎸᎢ.
16 ᎾᏍᎩᏃᏭᎷᏤᎴ ᏅᏃᎱᎶᏗ, ᎯᎠᏃ ᏄᏪᏎᎢ, Ꭷ, ᏗᎾᏂᏏᎲᎦ; (ᎥᏝᏰᏃ ᏱᎦᎳᎮ ᎾᏍᎩ ᎤᏦᎯ ᎨᏒᎢ.) ᎯᎠᏃ ᏄᏪᏎᎢ, ᏚᏙᏃ ᏓᏍᎩᏁᎵ ᎾᏍᎩ ᏗᎩᎾᏂᏏᏗᏱ?
17 ᎯᎠᏃ ᏄᏪᏎᎢ, ᎠᎭᏄᎸᎯ ᎠᎩᎾ ᏗᎦᏓᏅᏒᎭ ᎠᏫ ᏗᏁᏙᎲ ᏩᏯᏅᏛ. ᎯᎠᏃ ᏄᏪᏎᎢ, ᎠᎦᏘᏗᏍᏙᏗᏍᎪᏃ ᏓᏍᎩᏁᎵ ᏔᏓᏅᏒᎭ ᎢᎪᎯᏛ?
18 ᎯᎠᏃ ᏄᏪᏎᎢ, ᎦᏙᏃ ᎤᏍᏗ ᎠᎦᏘᏗᏍᏙᏗ ᏓᎬᏁᎵ? ᎯᎠᏃ ᏄᏪᏎᎢ, ᏣᎵᏰᏑᏍᏚᏬ ᎠᏏᎥᏍᏙᏗ, ᎠᎴ ᎪᎸᏌᏛᏗ ᎬᏩᏠᏯᏍᏗ, ᎠᎴ ᏣᏙᎳᏅᏍᏗ ᏥᏁᎭ. ᎾᏍᎩᏃ ᏚᏁᎴᎢ, ᎠᎴ ᏚᎾᏂᏏᏁᎢ, ᎠᎴ ᎤᏁᎵᏍᏔᏁᎢ.
19 ᏚᎴᏁᏃ, ᎠᎴ ᎤᏪᏅᏎᎢ, ᎠᎴ ᎤᎵᎬᏚᎴᏎᎢ, ᎠᎴ ᏧᏃᏑᎶᏨᎯ ᏧᎾᏄᏬᏍᏗ ᏫᏚᏄᏬᎡᎢ.
20 ᏧᏓᏃ ᎤᏓᏅᏎ ᏭᏪᎧᏁᎴ ᎠᎭᏄᎸᎯ ᎠᎩᎾ ᎤᎨᏅᏕ ᎤᎾᎵᎢ ᎠᏓᎳᎻ ᎡᎯ, ᎠᎴ ᎥᎤᎩᏍᏗᏱ ᎤᎦᏘᏗᏍᏓᏁᎸᎯ ᎠᎨᏴ; ᎠᏎᏃ ᎥᏝ ᏳᏩᏛᎮᎢ.
21 ᎿᏉᏃ ᏚᏛᏛᏁ ᎾᎿ ᎠᏁᎯ, ᎯᎠ ᏄᏪᏎᎢ, ᎭᏢ ᎤᏁᎫᏥᏛ ᎠᎨᏴ, ᎬᏂᎨᏒ ᏅᏃᎱᎶᏗ ᏧᏬᎸᎩ? ᎯᎠᏃ ᏄᏂᏪᏎᎢ, ᎥᏝ ᎤᏁᎫᏥᏛ ᎠᎨᏴ ᎠᏂ ᏰᏙᎮᎢ.
22 ᏧᏓᏃ ᏫᎤᎷᏤᎴᎢ, ᎠᎴ ᎯᎠ ᏫᏄᏪᏎᎢ, ᏥᏯᏠᎩᏉ, ᎠᎴᏃ ᎾᏍᏉ ᎾᎿ ᎠᏁᎯ ᎠᏂᏍᎦᏯ ᎯᎠ ᏄᏂᏪᏒᎩ, ᎥᏝ ᎠᏂ ᏰᏙᎮ ᎤᏁᎫᏥᏛ ᎠᎨᏴ.
23 ᏧᏓᏃ ᎯᎠ ᏄᏪᏎᎢ, ᎬᏩᎾᎡᏍᏗᏉ, ᏰᎩᎾᏕ ᎣᎯᏍᏓᏰᏃ; ᎬᏂᏳᏉ ᎯᎠ ᎠᎭᏄᎸᎯ ᎠᎩᎾ ᎬᏯᎨᏅᏛᎩ, ᏮᎯᏯᏠᎩᏉᏃ.
24 ᏦᎢᎭᏃ ᎢᏯᏅᏙ ᎣᏂ, ᎯᎠ ᏄᎵᏍᏔᏁᎢ, ᎾᏍᎩ ᏧᏓ ᎠᏥᏃᏁᎴ ᎯᎠ ᎾᏥᏪᏎᎴᎢ, ᏖᎹ ᏣᏦᎯ ᎤᏓᏁᎬᏍᏔᏅ, ᎠᎴ ᎾᏍᏉ ᎬᏂᏳᏉ ᎤᏁᎵᏨ ᏚᏂᏏᏂᏙᎸᎢ; ᏧᏓᏃ ᎯᎠ ᏄᏪᏎᎢ, ᎡᏣᏘᏃᎦ ᎠᎴ ᏩᎦᎪᎲᏍᏓ.
25 ᎠᎦᏘᏃᎸᏃ ᎤᏓᏅᏎ ᎤᏛᎪᏗ ᎤᏦᎯᏛᎯ, ᎯᎠ ᏂᎦᏪᏍᎨᎢ, ᎠᏍᎦᏯ ᎾᏍᎩ ᎯᎠ ᏧᏤᎵᎦ ᎠᎩᏁᎵᏍᏔᏅ; ᎠᎴ ᎯᎠ ᏄᏪᏎᎢ, ᎭᏙᎴᎰᎯ, ᎦᎪ ᏧᏤᎵᎦ ᎯᎠ, ᎠᎵᏰᏑᏍᏚᏬ ᎠᏐᎥᏍᏙᏗ, ᎠᎴ ᎪᎸᏌᏛᏗ, ᎠᎴ ᎠᏙᎳᏅᏍᏗ.
26 ᏧᏓᏃ ᏧᏤᎵᎦ ᎨᏒ ᎤᏃᏁᎢ, ᎠᎴ ᎯᎠ ᏄᏪᏎᎢ, ᎤᏟ ᏚᏳᎪᏛ ᏄᏛᏁᎸ ᎡᏍᎦᏉ ᎠᏴ; ᏂᎦᎵᏍᏙᏗᎭ ᎠᏇᏥ ᏏᎳ ᏂᏥᏯᎧᏁᎸᎾ ᎨᏒᎢ. ᎥᏝ ᎠᎴ ᎢᎸᎯᏳ ᏔᎵᏁ ᏳᎦᏙᎥᏎᎢ.
27 ᎯᎠᏃ ᏄᎵᏍᏔᏁᎢ, ᎾᏍᎩ ᎿᏉ ᎤᏍᏆᎸᎲ ᎠᏲᎵ ᎤᎾᏄᎪᏫᏍᏗᏱ, ᎬᏂᏳᏉ ᏗᏂᎳᏫ ᏕᎦᏁᎵᏎᎢ.
28 ᎯᎠᏃ ᏄᎵᏍᏔᏁᎢ ᎿᏉ ᏓᏓᎾᏄᎪᏫᏍᎨᎢ, ᎾᏍᎩ ᎠᏏᏴᏫ ᏧᏙᏯᏅᎯᏕᎢ; ᎠᎵᏍᏕᎵᏍᎩᏃ ᎩᎦᎨ ᎠᏍᏘ ᎤᎸᏍᏓᏁᎴ ᎤᏬᏰᏂ, ᎯᎠ ᏄᏪᏎᎢ, ᎯᎠ ᎢᎬᏱ ᎤᎾᏄᎪᏨᎩ.
29 ᎯᎠᏃ ᏄᎵᏍᏔᏁᎢ, ᎾᏍᎩ ᏗᎤᏎᏒᎲ ᎤᏬᏰᏂ, ᎬᏂᏳᏉ ᏗᎾᏓᏅᏟ ᏧᎾᏄᎪᏤᎢ; ᎠᎵᏍᏕᎵᏍᎩᏃ ᎯᎠ ᏄᏪᏎᎢ, ᎦᏙ ᏓᎦᎵᏍᏙᏓ ᎥᎯᎳᏅᏓᏓ ᏛᎯᏄᎪᎢ? ᎾᏍᎩ ᎯᎠ ᎦᎳᏅᏓᏛᎢ ᏂᎯ ᎡᏣᎳᏫᏎᎮᏍᏗ; ᎾᏍᎩ ᎢᏳᏍᏗ ᏇᎵᏏ ᏓᎪᎡᎢ.
30 ᎣᏂᏃ ᏗᎾᏓᏅᏟ ᏧᏄᎪᏤᎢ, ᎾᏍᎩ ᎩᎦᎨ ᎠᏍᏘ ᎤᎸᏍᏗ ᎤᏬᏰᏂ; ᏎᎳᏃ ᏓᎪᎡᎢ.
* ᎠᏯᏙᎸᎢ 39
1 ᏦᏩᏃ ᎢᏥᏈᏱ ᏩᎦᏘᏃᎴᎢ; ᏉᏗᏆᏃ ᎤᎬᏫᏳᏌᏕᎩ ᏇᎵᏲ ᎤᏤᎵᎦ, ᎬᏩᎦᏘᏯ ᎠᏂᏯᏫᏍᎩ ᏧᏓᏘᎾᎢ, ᎢᏥᏈᏱ ᎡᎯ, ᎾᏍᎩ ᏚᏩᏎᎴ ᎠᏂᎢᏏᎺᎵ, ᎾᏍᎩ ᎾᎿ ᏫᎬᏩᏘᏃᎸᎯ.
2 ᏱᎰᏩᏃ ᏚᎧᎿᏩᏗᏙᎮ ᏦᏩ, ᎣᏍᏛᏃ ᎢᏳᎵᏍᏓᏁᎯ ᎨᏎᎢ; ᎤᎾᏝᎢᏃ ᎦᏁᎸ ᎢᏥᏈᏱ ᎡᎯ ᎡᎯᎢ.
3 ᎤᎾᏝᎢᏃ ᎤᏙᎴᎰᏎ ᏱᎰᏩ ᏚᎧᎿᏩᏗᏙᎲᎢ, ᎠᎴ ᏱᎰᏩ ᎣᏏᏳ ᎢᏳᎵᏍᏓᏁᏗᏱ ᏄᏩᏁᎲ ᏂᎦᏛ ᏚᎸᏫᏍᏓᏁᎲᎢ.
4 ᏦᏩᏃ ᎣᏍᏛ ᎤᏰᎸᏗᏱ ᎤᏩᏛᎮᎢ, ᎠᎴ ᎪᎱᏍᏗ ᎠᏛᏁᎮᎢ; ᎠᎴ ᏗᎧᎿᏩᏗᏙᎯ ᏄᏩᏁᎴ ᎦᏁᎸᎢ, ᎠᎴ ᏂᎦᏛ ᎪᎱᏍᏗ ᎤᎿᎥ ᏚᏲᏎᎴᎢ.
5 ᎯᎠᏃ ᏄᎵᏍᏔᏁᎢ, ᎾᏍᎩ ᏗᎧᎿᏩᏗᏙᎯ ᏄᏩᏁᎸ ᎦᏁᎸᎢ ᎠᎴ ᏂᎦᏛ ᎪᎱᏍᏗ ᎤᎿᎥᎢ ᏅᏓᎬᏩᏓᎴᏅᏛ, ᎾᏍᎩ ᏱᎰᏩ ᎣᏍᏛ ᏄᏛᏁᎴ ᎦᏁᎸ ᎢᏥᏈᏱ ᎡᎯ, ᏦᏩ ᎢᏳᏩᏂᏌᏛ; ᎠᎴ ᏱᎰᏩ ᎤᏓᏍᏕᎸᏗ ᎨᏒ ᏔᎵ ᎤᏛᏗᏕᎨ ᏂᎦᎥ ᎪᎱᏍᏗ ᎤᎿᎥ ᎦᎵᏦᏕ ᎠᎴ ᏠᎨᏏ.
6 ᎠᎴ ᏂᎦᏛ ᎪᎱᏍᏗ ᎤᎿᎥ ᏦᏩ ᎤᎦᏘᏗᏍᏔᏁᎢ; ᎠᎴ ᎥᏝ ᏯᎦᏔᎮ ᎢᏳᏍᏗ ᎤᎲᎢ, ᎠᎵᏍᏓᏴᏗ ᎠᎩᏍᎬ ᎤᏩᏒ. ᎠᎴ ᏦᏩ ᎤᏬᏚᎯᏳ ᎨᏎᎢ, ᎠᎴ ᎣᏏᏳ ᎨᏎ ᏣᎦᎦᏅᏗᏱ.
7 ᎠᎴ ᎾᏍᎩ ᎯᎠ ᏄᎵᏍᏔᏂᏙᎸ ᎯᎠ ᏄᎵᏍᏔᏁᎢ, ᎾᏍᎩ ᎤᎾᏝᎢ ᎤᏓᎵᎢ ᏚᎧᏂᏍᎨ ᏦᏩ; ᎠᎴ ᎯᎠ ᏄᏪᏎᎢ, ᏍᏆᏂᏏᎲᏏ.
8 ᎠᏎᏃ ᏦᏩ ᏚᏢᏫᏎᎴᏉ, ᎠᎴ ᎯᎠ ᏄᎡᏎᎴ ᎤᎾᏝᎢ ᎤᏓᎵᎢ; ᎬᏂᏳᏉ, ᎠᎩᎾᏝᎢ ᎥᏝ ᏱᎦᏔᎭ ᎢᏳᏍᏗ ᎠᎩᎦᏘᏗᏍᏛ ᎦᏁᎸᎢ, ᎠᎴ ᏂᎦᎥ ᎪᎱᏍᏗ ᎤᎿᎥ ᏓᎩᏲᎯᏎᎸ.
9 ᎥᏝ ᎠᎴ ᎩᎶ ᎤᏟ ᏱᎾᏥᎸᏉᏗ ᎠᏂ ᎠᏓᏁᎸ ᎠᏴ ᏅᎩᎸᏉᏛᎢ; ᎥᏝ ᎠᎴ ᎪᎱᏍᏗ ᏂᏓᎩᏲᎯᏎᎸᎾ ᏱᎩ, ᏂᎯ ᏨᏒ, ᎾᏍᎩ ᏂᎯ ᎤᏓᎵᎢ ᎨᏒ ᎢᏳᏍᏗ; ᎦᏙᏃ ᏱᎦᎵᏍᏙᏓ ᎾᏍᎩ ᏱᏁᏋ ᎤᏲ ᏱᏓᎩᎸᏫᏍᏓᏏ, ᎠᎴ ᎤᏁᎳᏅᎯ ᏱᏥᏍᎦᏅᏥᏏ?
10 ᎯᎠᏃ ᏄᎵᏍᏔᏁᎢ, ᎾᏍᎩ ᎯᎠ ᏂᎦᏪᏎᎲ ᏦᏩ ᏗᎬᏩᎩᏨᏗ, ᎥᏝ ᏱᏛᏓᏍᏓᏁᎮ ᎤᏂᏏᏁᏗᏱ, ᎠᎴ ᎢᏧᎳᎭ ᎤᏁᏓᏍᏗᏱ.
11 ᎾᎯᏳᏉᏃ ᎯᎠ ᏄᎵᏍᏔᏁᎢ, ᎾᏍᎩ ᎦᎵᏦᏕ ᏭᏴᎴ ᏧᎸᏫᏍᏓᏁᏗᏱ ᎤᎲ ᏧᎸᏫᏍᏓᏁᏗ; ᎥᏝ ᎠᎴ ᎩᎶ ᎠᏂᏍᎦᏯ ᎾᎿ ᎠᏁᎯ ᏯᏯᎡ ᎦᎵᏦᏕ.
12 ᎠᎴ ᎤᏂᏴᎮ ᎤᏄᏩᎥᎢ, ᎯᎠ ᏄᏪᏎᎢ, ᏍᏆᏂᏏᎲᏏ; ᎤᏄᏬᏃ ᎬᏩᏒᎦᎵ [ᎠᎨᏴ] ᎤᎵᏘᏎ [ᏦᏩ] ᎠᎴ ᎤᏄᎪᏤᎢ.
13 ᎯᎠᏃ ᏄᎵᏍᏔᏁᎢ, ᎾᏍᎩ [ᎠᎨᏴ] ᎿᏉ ᎤᏙᎴᎰᏒ ᎤᏂᏴ ᎤᏄᏬ ᎤᏒᎦᎸᎢ, ᎠᎴ ᏙᏱ ᏮᏗᏢᏍᏔᏅᎢ,
14 ᎾᏍᎩ ᏫᏚᏯᏅᎮ ᎠᏂᏍᎦᏯ ᎦᏁᎸ ᎠᏁᎯ, ᎠᎴ ᏚᏃᏁᎴ ᎯᎠ ᏂᏚᏪᏎᎴᎢ, ᎬᏂᏳᏉ, ᎠᏈᎷ ᎢᎦᏘᏃᎮᎸ ᎢᎩᏐᏢᎢᏍᏙᏗᏱ; ᎾᏍᎩ ᎠᎩᎷᏤᎸᎩ ᎠᏆᏂᏏᏁᏗᏱ ᎤᏰᎸᏒᎩ, ᎠᏍᏓᏯᏃ ᎠᏇᎷᏅᎩ;
15 ᎯᎠᏃ ᏄᎵᏍᏔᏅᎩ, ᎾᏍᎩ ᎿᏉ ᎤᏛᎦᏅᎠᏍᏓᏯ ᎠᏇᎷᏅᎢ, ᎾᏍᎩ ᎠᎩᏂᏰᎸ ᎤᏄᏬ, ᎠᎴ ᎤᎵᏘᏒᎩ, ᎠᎴ ᎤᏄᎪᏨᎩ.
16 ᎤᏄᏬᏃ ᎤᏍᏆᏂᎪᏔᏁᎢ ᎬᏂ ᎤᎾᏝᎢ ᎢᎤᎷᏨ.
17 ᎤᏠᏱᏉᏃ ᎾᏍᎩ ᎤᏃᏁᎴᎢ, ᎯᎠ ᏄᏪᏎᎢ, ᎠᏈᎷ ᎠᏥᏅᏏᏓᏍᏗ, ᎾᏍᎩ ᏥᏍᎩᏯᏘᏃᎮᎸᎩ, ᎠᎩᎷᏤᎸᎩ ᎠᎩᏐᏢᎢᏍᏙᏗᏱ ᎤᏰᎸᏒᎩ.
18 ᎠᎴ ᎯᎠ ᏄᎵᏍᏔᏅᎩ, ᎾᏍᎩ ᎠᏍᏓᏯ ᎠᏇᎷᏅ, ᎤᏄᏬ ᎠᎩᏂᏰᎸᎩ, ᎠᎴ ᏙᏱ ᏭᏗᏢᏍᏔᏅᎩ.
19 ᎠᎴ ᎯᎠ ᏄᎵᏍᏔᏁᎢ, ᎾᏍᎩ ᎤᎾᏝᎢ ᎤᏛᎦᏅ ᎤᏓᎵᎢ ᏂᎦᏪᏍᎬᎢ, ᎾᏍᎩ ᎤᏃᏁᎲ ᎯᎠ ᏂᎦᏪᏎᎬᎢ, ᎯᎠ ᎾᏍᎩ ᎾᏋᎦ ᎯᏅᏏᏓᏍᏗ, ᎾᏍᎩ ᎤᏔᎳᏬᏎᎢ.
20 ᏦᏩᏃ ᎤᎾᏝᎢ ᎤᏂᏴᎮᎢ, ᎠᎴ ᏗᏓᏍᏚᏗᏱ ᎤᏴᏔᏁᎢ, ᎾᎿ ᎤᎬᏫᏳᎯ ᏧᏤᎵᎦ ᎠᏂᏴᎩ ᏕᎨᎦᎸᎥᎢ; ᎾᎿᏃ ᏗᏓᏍᏚᏗᏱ ᎠᏯᎡᎢ.
21 ᎠᏎᏃ ᏱᎰᏩ ᏚᎧᎿᏩᏗᏙᎮ ᏦᏩ, ᎠᎴ ᎤᏪᏙᎵᎨᎢ, ᎠᎴ ᎣᏍᏛ ᎤᏰᎸᏗᏱ ᏄᏩᏁᎴ ᏗᏓᏍᏚᏗᏱ ᎠᎦᏘᏯ.
22 ᎠᎴ ᏗᏓᏍᏚᏗᏱ ᎠᎦᏘᏯ ᏦᏩ ᏚᎦᏘᏗᏍᏔᏁ ᏂᎦᏛ ᎠᏂᏴᎩ ᏗᏓᏍᏚᏗᏱ ᎠᏂᏯᎢ; ᎠᎴ ᏂᎦᎥ ᎪᎱᏍᏗ ᎾᎿ ᎠᎾᏛᏁᎲ ᎾᏍᎩ ᎢᏳᏛᏁᎸᎯ ᎨᏎᎢ.
23 ᏗᏓᏍᏚᏗᏱᏃ ᎠᎦᏘᏯ ᎥᏝ ᎪᎱᏍᏗ ᏯᎦᏌᏯᏍᏗᏍᎨ ᎾᏍᎩ ᎤᎦᏘᏗᏍᏛᎢ: ᏂᎦᎵᏍᏙᏗᏍᎨ ᏱᎰᏩ ᏚᎧᎿᏩᏗᏙᎲᎢ; ᎠᎴ ᏚᎸᏫᏍᏓᏁᎲ ᎣᏏᏳ ᎢᏳᎵᏍᏓᏁᏗᏱ ᏄᏩᏁᎲ ᏱᎰᏩ.
* ᎠᏯᏙᎸᎢ 40
1 ᎯᎠᏃ ᏄᎵᏍᏔᏂᎣᎸ ᎣᏂ ᎯᎠ ᏄᎵᏍᏔᏁᎢ, ᎾᏍᎩ ᎢᏥᏈᏱ ᎤᎬᏫᏳᎯ ᎠᏗᏔᏍᏗ ᎤᎦᏘᏕᎯ, ᎠᎴ ᏧᏪᏚᏁᎯ ᎤᏂᏍᎦᏅᏤᎴ ᎤᏂᏅᏏᏙᎯ, ᎾᏍᎩ ᎢᏥᏈᏱ ᎤᎬᏫᏳᎯ.
2 ᏇᎵᏲᏃ ᏚᎿᎸᏤᎴ ᎠᏂᏔᎵ ᎠᏂᏍᎦᏰᎬᏍᏓ ᏧᏤᎵᎦ, ᎾᏍᎩ ᏄᎬᏫᏳᏒ ᎠᏗᏔᏍᏗ ᎠᏂᎦᏘᏯ ᎨᏒᎢ, ᎠᎴ ᏄᎬᏫᏳᏒ ᏗᏂᏚᎲᏍᎩ ᎨᏒᎢ.
3 ᎠᎴ ᎬᏩᎦᏘᏯ ᎠᏂᏯᏫᏍᎩ ᏧᏓᏘᎾᎢ ᎦᏁᎸ ᏫᏚᏴᏔᏁᎢ, ᎾᎿ ᏗᏓᏍᏚᏗᏱ, ᏦᏩ ᎾᎿ ᎤᏥᏴᏛᎢ.
4 ᎠᎴ ᎬᏩᎦᏘᏯ ᎠᏂᏯᏫᏍᎩ ᏄᎬᏫᏳᏒ ᏚᎨᏅᏕ ᏦᏩ ᎠᏂᏴᎩ, ᎠᎴ ᎾᏍᎩ ᏓᎦᏘᏰᎢ; ᎠᎴ ᎢᎸᏍᎩ ᏄᏬᎯᏤ ᏕᎨᏥᏍᏚᎮᎢ.
5 ᎠᎴ ᎢᏧᎳ ᏚᎾᏍᎩᏓᏎᎢ, ᎢᏧᎳ ᏌᏉ ᏒᏃᏱ ᏚᎾᏍᎩᏓᏎᎢ, ᎢᏧᎳ ᏧᏓᎴᎾᎢ ᏕᎦᏛᎬ ᏚᎾᏍᎩᏓᏎᎢ, ᎾᏍᎩ ᎢᏥᏈᏱ ᎤᎬᏫᏳᎯ ᎠᏗᏔᏍᏗ ᎤᎦᏘᏕᎯ, ᎠᎴ ᏧᏪᏚᏁᎯ, ᎾᏍᎩ ᏗᏓᏍᏚᏗᏱ ᏥᏕᎨᏥᏴᏕᎢ.
6 ᏦᏩᏃ ᏑᎾᎴ ᏭᏴᎵᎴ ᎠᏂᏯᎥᎢ, ᎠᎴ ᏚᎧᎿᏁ ᎾᏍᎩ, ᎠᎴ ᎬᏂᏳᏉ ᎤᏲ ᎤᎾᏓᏅᏖᎢ.
7 ᏚᏛᏛᏁᏃ ᏇᎵᏲ ᏧᏤᎵ ᎤᏂᎬᏫᏳᏌᏕᎩ, ᎾᏍᎩ ᎢᏧᎳᎭ ᏣᏂᏯᎡ ᏗᏓᏍᏚᏗᏱ ᎤᎾᏝᎢ ᎦᏁᎸᎢ, ᎯᎠ ᏄᏪᏎᎢ, ᎦᏙᏃ ᎤᏲᏉ ᎢᏍᏓᏓᏅᏔ ᏤᏍᏓᎦᏃᏗᏱ ᎪᎯ ᎢᎦ?
8 ᎯᎠᏃ ᏂᎬᏩᏪᏎᎴᎢ, ᎣᏍᏓᏍᎩᏘ, ᎥᏝ ᎠᎴ ᎪᎶ ᎦᏛᎬ ᎬᏂᎨᏒ ᎢᎬᏩᏁᏗ ᏰᏙᎭ. ᏦᏩᏃ ᎯᎠ ᏂᏚᏪᏎᎴᎢ, ᏝᏍᎪ ᎤᏁᎳᏅᎯ ᏳᎭ ᎦᏛᎬ ᎬᏂᎨᏒ ᎢᏳᏩᏁᏗᏱ? ᏍᎩᏂᏃᎲᏏ [ᏄᏍᏛ ᎢᏍᏓᏍᎩᏓᏒᎢ.]
9 ᏄᎬᏫᏳᏒᏃ ᎠᏗᏔᏍᏗ ᎠᎦᏘᏯ ᎤᏍᎩᏓᏒ ᎤᏃᏁᎴ ᏦᏩ, ᎯᎠ ᏄᏪᏎᎴᎢ, ᎦᏍᎩᏓᏍᎬ ᎬᏂᏳᏉ, ᎤᏖᎸᎳᏛ ᎢᎬᏱᏗᏢ ᎾᏆᎵᏍᏓᏁᎸᎩ;
10 ᎤᏖᎸᎳᏛᏃ ᏦᎢ ᏚᏩᏂᎦᎸᎩ; ᎠᎴ ᏣᏥᎸᎲᏍᎪ ᎾᏍᎩᏯ ᎥᎨᏒᎩ, ᎠᎴ ᎠᏥᎸᏍᎬᎩ; ᎠᎴ ᏖᎸᎳᏗ ᎤᏅᎾᏏᏛ ᎤᎾᏓᏛᏅᎩ;
11 ᎠᎴ ᏇᎵᏲ ᎤᏤᎵ ᎤᎵᏍᏈᏗ ᎥᏥᏰᎲᎩ; ᏖᎸᎳᏗᏃ ᏓᏆᏕᏒᎩ, ᎠᎴ ᏓᎩᏨᏩᏍᏔᏅᎩ, ᏇᎵᏲ ᎤᏤᎵ ᎤᎵᏍᏈᏗ ᎠᎩᏟᏍᏔᏅᎩ; ᎠᎴ ᏇᎵᏲ ᎥᏥᏯᏒᎦᎶᏔᏅᎩ ᎤᎵᏍᏈᏗ.
12 ᏦᏩᏃ ᎯᎠ ᏄᏪᏎᎴᎢ, ᎯᎠ ᎾᏍᎩ ᏄᏍᏗ ᎦᏛᎬᎢ; ᏦᎢ ᎾᏍᎩ ᏥᏚᏩᏂᎦᎴ ᏦᎢ ᏧᏒᎯᏛ ᎦᏛᎦ.
13 ᏦᎢ ᎢᏳᏒᎯ ᏇᎵᏲ ᏛᏣᏌᎳᏓᏁᎵ ᎯᏍᎪᎵ; ᎠᎴ ᏗᏣᎸᏫᏍᏓᏁᏗ ᎨᏒ ᏔᎵᏁ ᏛᏣᏁᎵ. ᎠᎴ ᏇᎵᏲ ᎤᏤᎵ ᎤᎵᏍᏈᏗ ᏛᎯᏯᏒᎦᎶᏔᏂ, ᎾᏍᎩᏯ ᏥᎿᏛᏁᎲ ᏧᏩᎫᏔᏅᏒ ᎠᏗᏔᏍᏗ ᎯᎦᏘᏕᎯ ᏥᎨᏒᎩ.
14 ᎠᏗᎾ ᏍᏆᏅᏓᏛᎭ ᎾᎯᏳ ᎣᏍᏛ ᏂᏣᏛᎿᏕᎨᏍᏗ, ᎠᎴ ᎣᏍᏛ ᏂᏍᏆᏛᏁᎸᎭ, ᎠᎴ ᏇᎵᏲ ᎯᏃᏁᎸᎭ ᎠᏴ ᏍᎩᏁᎢᏍᏔᏅᎭ, ᎠᎴ ᎯᎠ ᎾᏍᎩ ᎠᏓᏁᎸ ᏍᎩᏄᎪᏫᏒᎭ;
15 ᎤᏙᎯᏳᎯᏯᏰᏃ ᎥᎩᏃᏍᎩᏒᎩ ᎠᏂᏈᎷ ᎤᎾᏤᎵᎪᎯ ᏫᎬᎩᏯᏅᎲᎩ; ᎠᎴ ᎠᏂ ᎥᏝ ᎪᎱᏍᏗ ᏯᏆᏛᏁᎸ ᎬᎩᏍᏛᏗᏍᏗ ᏗᏓᏍᏚᏗᏱ ᎦᎬᎩᏴᏙᏗ.
16 ᏄᎬᏫᏳᏒᏃ ᏗᎦᏚᎲᏍᎩ ᎤᏙᎴᎰᏒ ᎦᏛᎬ ᎣᏏᏳ ᎨᏒᎢ, ᎯᎠ ᏄᏪᏎᎴ ᏦᏩ, ᎠᏴ ᎾᏍᏉ ᎦᏍᎩᏓᏍᎬᎩ, ᎠᎴ ᎬᏂᏳᏉ ᏦᎢ ᏔᎷᏣ ᎦᏚ ᎤᏂᏁᎬ ᏗᎦᎶᏗ ᏓᏆᏃᏍᏛᎩ;
17 ᎠᎴ ᏔᎷᏣᎩᎯ ᎦᏚᎢᏗᏢ ᎠᏝᎲ ᎦᎸᎩ ᏄᏓᎴᏒ ᏇᎵᏲ ᎤᎵᏍᏓᏴᏗ ᏗᎦᏚᎲᏍᎩ ᏧᏪᏚᏅᎯ; ᏥᏍᏆᏃ ᎠᏂᎴᏍᎬᎩ ᎠᏂᎩᏍᎬᎩ ᏔᎷᏣᎩᎯ ᎾᏍᎩ ᎠᏆᏃᏍᏛᎢ.
18 ᏦᏩᏃ ᎤᏁᏤᎢ ᎯᎠ ᏄᏪᏎᎢ, ᎯᎠ ᎾᏍᎩ ᏄᏍᏗ ᎦᏛᎲᎢ; ᏦᎢ ᏔᎷᏣ ᏦᎢ ᏧᏒᎯᏛ ᎦᏛᎦ;
19 ᏦᎢᏉ ᎢᏳᏒᎯ ᏇᎵᏲ ᏛᏣᏌᎳᏓᏁᎵ ᎯᏍᎪᎵ ᏓᏣᏍᎫᏕᏏ ᎠᎴ ᏡᎬ ᏓᏣᏛᏂ; ᏥᏍᏆᏃ ᏣᏇᏓᎸ ᏛᏂᎩ.
20 ᏦᎢᏃ ᏫᏄᏒᎸ ᎯᎠ ᏄᎵᏍᏔᏁᎢ, ᎾᏍᎩ ᎾᎯᏳ ᎢᎦ ᏇᎵᏲ ᎤᏕᏅᎢ ᎨᏎᎢ, ᎾᏍᎩᏃ ᏂᎦᏛ ᏧᏅᏏᏓᏍᏗ ᎬᏩᎵᏍᏓᏴᎾᏁᏗᏱ ᎤᏛᏅᎢᏍᏔᏁᎢ; ᏚᏌᎳᏓᏁᏃ ᏗᏂᏍᎪᎵ ᏄᎬᏫᏳᏒ ᎠᏗᏔᏍᏗ ᎠᎦᏘᏯ, ᎠᎴ ᏄᎬᏫᏳᏒ ᏗᎦᏚᎲᏍᎩ ᏧᏅᏏᏓᏍᏗ ᎠᏂᎦᏔᎲᎢ.
21 ᏄᎬᏫᏳᏒᏃ ᎠᏗᏔᏍᏗ ᎠᎦᏘᏯ ᏧᎸᏫᏍᏓᏁᏗ ᎨᏒ ᏔᎵᏁ ᎤᏁᎴᎢ; ᎤᎵᏍᏈᏗᏃ ᏇᎵᏲ ᎠᏒᎦᎶᏗᏍᎨᎢ.
22 ᏗᎦᏚᎲᏍᎩᏍᎩᏂ ᏄᎬᏫᏳᏒ ᎤᏛᏁᎢ; ᎾᏍᎩᏯ ᏦᏩ ᎬᏂᎨᏒ ᏂᏚᏩᏁᎸ ᎦᏛᎬᎢ.
23 ᎠᏎᏃ ᏄᎬᏫᏳᏒ ᎠᏗᏔᏍᏗ ᎠᎦᏘᏯ ᎥᏝ ᏳᏅᏏᏕ ᏦᏩ, ᎤᏩᎨᏫᏎᏉᏍᎩᏂ.
* ᎠᏯᏙᎸᎢ 41
1 ᎯᎠᏃ ᏄᎵᏍᏔᏁ ᏧᏕᏘᏴᏛ ᎤᎵᏍᏆᏛ, ᎾᏍᎩ ᏇᎵᎰ ᎤᏍᎩᏓᏎᎢ, ᎠᎴ ᎬᏂᏳᏉ ᎡᏉᏄᎶᏗ ᎦᏙᎨᎢ.
2 ᎠᎴ ᎬᏂᏳᏉ ᎡᏉᏂ ᏧᎾᏚᎩᏎ ᎦᎵᏉᎩ ᎢᏯᏅᏗ ᏩᎦ ᎠᏂᎩᏏ, ᏧᏃᏚᎯ ᏗᎧᏃᏗᏱ, ᎠᎴ ᏗᎾᎵᏦᎯᏛ; ᎠᎴ ᎧᏁᏍᎦ ᎤᏰᎬ ᎠᎾᎵᏍᏓᏴᎲᏍᎨᎢ.
3 ᎠᎴ ᎬᏂᏳᏉ ᏅᏩᎾᏓᎴ ᎦᎵᏉᎩ ᎢᏯᏂᏛ ᏩᎦ ᎠᏂᎩᏏ ᎣᏂ ᏧᎾᏚᎩᏎ ᎡᏉᏂ, ᎤᏂᏁᎩᎸᏗ ᏗᎧᏃᏗᏱ, ᎠᎴ ᏧᎾᎴᏐᏛ; ᎠᎴ ᎠᏂᏐᎢ ᏩᎦ ᎠᏂᏙᎾᎥ ᎾᎥ ᎠᏂᏙᎾᎡ ᎡᏉᎸᎶᏗ.
4 ᎤᏂᏁᎩᎸᏗᏃ ᏗᎧᏃᏗᏱ, ᎠᎴ ᏧᎾᎴᏐᏛ ᏩᎦ ᏚᏂᏯᎣᏁ ᎦᎵᏉᎩ ᎢᏯᏂᏛ ᏧᏃᏚᎯ ᏗᎧᏃᏗᏱ. ᎠᎴ ᏗᎾᎵᏦᎯᏛ ᏩᎦ. ᏇᎵᏲᏃ ᎤᏰᏤᎢ.
5 ᎠᎴ ᎤᎸᏁᎢ, ᎠᎴ ᏔᎵᏁ ᎤᏍᎩᏓᏎᎢ; ᎠᎴ ᎬᏂᏳᏉ ᏌᏉ ᎤᏰᎬ ᎤᏣᎴᏍᏗ, ᎦᎵᏉᎩ ᏄᏍᎫᏓᏕᎢ, ᏤᏆ ᎠᎴ ᏦᏍᏛ.
6 ᎠᎴ ᎬᏂᏳᏉ ᎣᏂ ᎦᎵᏉᎩ ᏧᏍᏗ ᏚᏍᎫᏓᏕᎢ ᏚᎵᏰᏁᎢ, ᏗᎧᎸᎬ ᏗᎦᏃᎸᏗᏍᎬ ᏧᏲᏍᏔᏅᎯ.
7 ᎦᎵᏉᎩᏃ ᏧᏲ ᏚᏍᎫᏓᏛ ᏚᏒᏁ ᎦᎵᏉᎩ ᏤᏆ ᎠᎴ ᏦᏍᏛ ᏧᎦᏔᏘ ᏚᏍᎫᏓᏛᎢ. ᏇᎵᏲᏃ ᎤᏰᏤᎢ, ᎠᎴ ᎬᏂᏳᏉ, ᎤᏍᎩᏓᏒᎯᏉ ᎨᏎᎢ.
8 ᎯᎠᏃ ᏄᎵᏍᏔᏁ ᏑᎾᎴᎢ, ᎾᏍᎩ ᏧᏓᏅᏛ ᎤᏪᎵᎯᏍᏗᏍᎨᎢ; ᎤᏓᏅᏎᏃ ᎠᎴ ᏫᏚᏯᏅᎮ ᏂᎦᏛ ᎠᎾᏙᏂᏍᎩ ᎢᏥᏈᏱ ᎠᏁᎯ, ᎠᎴ ᏂᎦᏛ ᎠᏂᎦᏔᎾᎢ ᎾᎿ ᎠᏁᎯ; ᏇᎵᏲᏃ ᏚᏃᎮᎴ ᏄᏍᏛ ᎤᏍᎩᏓᏒᎢ; ᎠᏎᏃ ᎥᏝ ᎩᎶ ᎬᏂᎨᏒ ᎢᎬᏩᏁᏗ ᏱᎨᏎ ᏇᎵᏲ ᎾᏍᎩ ᎦᏛᎬᎢ.
9 ᎿᏉ ᎾᏍᎩ ᏄᎬᏫᏳᏒ ᎠᏗᏔᏍᏗ ᎠᎦᏘᏯ ᎤᏁᏤᎴ ᏇᎵᏲ, ᎯᎠ ᏄᏪᏎᎢ, ᎪᎯ ᎢᎦ ᏥᎩ ᎦᏅᏓᏗ ᎠᎩᏍᎦᏅᏨᎢ.
10 ᏇᎵᏲ ᏚᎾᎸᏤᎸᎩ ᏧᏅᏏᏓᏍᏗ ᎠᎴ ᎠᎩᏴᏔᏅᎩ ᏗᏓᏍᏚᏗᏱ ᎾᎿ ᎦᏁᎸ ᎬᏩᎦᏘᏯ ᎠᏂᏯᏫᏍᎩ ᏧᏓᏘᎾᎢ, ᎠᏴ, ᎠᎴ ᎾᏍᏉ ᏄᎬᏫᏳᏒ ᏗᎦᏚᎲᏍᎩ.
11 ᎠᎴ ᎢᏧᎳ ᏌᏉ ᏒᏃᏱ ᏙᎩᎾᏍᎩᏓᏒᎩ, ᏧᏓᎴᎾᎢᎭ ᏕᎦᏛᎬ ᏙᎩᎾᏍᎩᏓᏒᎩ.
12 ᎾᎿᏃ ᎣᏥᏯᎥᎩ ᎠᏫᏅ, ᎠᏈᎷ, ᎤᏅᏏᏓᏍᏗ ᎬᏩᎦᏘᏯ ᎠᏂᏯᏫᏍᎩ ᏧᏓᏘᎾᎢ, ᎾᏍᎩᏃ ᎣᏍᏗᏃᏁᎸᎩ, ᎠᎴ ᎬᏂᎨᏒ ᏃᎩᏅᏁᎸᎩ ᏄᏍᏛ ᎦᏛᎬ ᏙᎩᎾᏍᎩᏓᏒᎢ; ᎣᏍᏗᏏᏴᏫᎭ ᏄᏍᏛ ᏙᎩᎾᏍᎩᏓᏒ ᎦᏛᎬ ᎡᏂᎨᏒ ᏃᎩᏅᏁᎸᎩ.
13 ᎯᎠᏃ ᏄᎵᏍᏔᏅᎩ, ᎾᏍᎩ ᎬᏂᎨᏒ ᏃᎩᏅᏁᎸ ᎾᏍᎩᏯ ᏄᎵᏍᏔᏅᎩ; ᎠᏴ, ᏔᎵᏁ ᎥᎠᎩᏁᎸᎩ ᏗᎩᎸᏫᏍᏓᏁᏗ ᎨᏒᎢ, ᎾᏃ ᎤᏛᏅᎩ.
14 ᎿᏉᏃ ᏇᎵᏲ ᎤᏓᏅᏎ ᎠᎴ ᏭᏯᏅᎮ ᏦᏩ, ᎠᎴ ᎤᎵᏍᏗᏳ ᏭᏂᏯᎢᏎ ᏗᏓᏍᏚᏗᏱ; ᎤᎵᏍᏙᏰᎮᏃ ᎠᎴ ᏚᏄᏩᎢᏴᏎᎢ, ᎠᎴ ᏇᎵᏲ ᎠᏯᎥ ᏭᏴᎴᎢ.
15 ᏇᎵᏲᏃ ᎯᎠ ᏄᏪᏎᎴ ᏦᏩ; ᎠᏆᏍᎩᏓᏒᎩ, ᎥᏝ ᎠᎴ ᎩᎶ ᎬᏂᎨᏒ ᎢᎬᏩᏁᏗ ᏱᎩ ᎦᏛᎬᎢ; ᏂᎯᏃ ᎬᏯᏛᎦᏁᎸ ᎰᎵᎬ ᎠᏍᎩᏓᏒᎯ, ᎠᎴ ᎬᏂᎨᏒ ᎢᎨᏨᏁᏗ ᎨᏒ ᏄᏍᏛ ᎦᏛᎬᎢ.
16 ᏦᏩᏃ ᎤᏁᏤᎴ ᏇᎵᏲ, ᎯᎠ ᏄᏪᏎᎢ, ᎥᏝ ᎠᏴ ᏯᎩᎭ ᎾᏍᎩ. ᎤᏁᎳᏅᎯᏍᎩᏂ ᏅᏩᏙᎯᏯᏛ ᏓᏳᏬᎯᎵᏴᏍᏓᏁᎵ ᏇᎵᏲ.
17 ᏇᎵᏲᏃ ᎯᎠ ᏄᏪᏎᎴ ᏦᏩ, ᎦᏍᎩᏓᏍᎬ, ᎬᏂᏳᏉ ᎡᏉᏄᎶᏗ ᏥᏙᎬᎩ.
18 ᎬᏂᏳᏉᏃ ᎡᏉᏂ ᏓᏳᎾᏚᎩᏒ ᎦᎵᏉᎩ ᎢᏯᏂᏛ ᏩᎦ ᎠᏂᎩᏏ, ᏗᎾᎵᏦᎯᏛ, ᎠᎴ ᎠᏃᏍᏛ ᏗᎧᏃᏗᏱ, ᎧᏁᏍᎦᏃ ᎤᏰᎬ ᎠᎾᎵᏍᏓᏴᎲᏍᎬᎩ.
19 ᎠᎴ ᎬᏂᏳᏉ ᎦᎵᏉᎩ ᎢᏯᏂᏛ ᏅᏩᎾᏓᎴ ᏩᎦ ᎠᏂᎩᏏ ᎣᏂ ᏓᏳᎾᏚᎩᏒᎩ, ᏧᎾᎴᏐᏛ, ᎠᎴ ᎤᏣᏘ ᎤᏂᏲ ᏗᎧᏃᏗᏱ, ᎠᎴ ᎤᏲ ᎤᏂᏇᏓᎵ ᎾᏍᎩ ᎢᏳᏂᏲ ᎥᏝ ᎢᎸᎯᏳ ᏱᏗᏥᎪᎣ ᏂᎬᎾᏛ ᎢᏥᏈᏱ.
20 ᏩᎦᏃ ᏧᎾᎴᏐᏛ ᎠᎴ ᎤᏂᏲ ᏗᎧᏃᏗᏱ ᏚᏂᏯᎣᏅᎩ ᎢᎬᏱ [ᎤᎾᏚᎩᏛ] ᎦᎵᏉᎩ ᎢᏯᏂᏛ ᏗᎾᎵᏦᎯᏛ ᏩᎦ ᎠᏂᎩᏏ.
21 ᏚᏂᏯᎣᏅᏃ ᎥᏝ ᎬᏙᎴᎰᎯᏍᏗ ᏱᎨᏎ ᏚᏂᏯᎥᎢ; ᎠᏏᏉᏍᎩᏂ ᎤᏂᏲ ᎨᏒᎩ ᏗᎧᏃᏗᏱ, ᎾᏍᎩᏯ ᏄᎾᏍᏛ ᎢᎬᏱᏱ. ᎿᏉᏃ ᎠᎩᏰᏨᎩ.
22 ᎠᎴ ᎦᏍᎩᏓᏍᎬ ᎠᎩᎪᎲᎩ, ᎠᎴ ᎬᏂᏳᏉ ᏌᏉ ᎤᏰᎬ ᎤᏣᎴᏍᏗ ᎦᎵᏉᎩ ᏚᏍᎫᏓᏔᏅᎩ, ᎠᎧᎵᎢ ᏧᎦᏔᏘ, ᎠᎴ ᏦᏍᏛ.
23 ᎠᎴ ᎬᏂᏳᏉ ᎦᎵᏉᎩ ᏚᏍᎫᏓᏛ ᏧᎾᏍᎬᏨᎯ, [ᎠᎴ] ᏧᏍᏗᎦ, ᏗᎧᎸᎬ ᏗᎦᏃᎸᏗᏍᎬ ᏧᏲᏍᏔᏅᎯ, ᎣᏂ ᏚᎵᏰᏅᎩ.
24 ᏧᏍᏗᏃ ᏚᏍᎫᏓᏛᎢ, ᏚᏒᏅᎩ ᎦᎵᏉᎩ ᎬᏍᏛ ᏚᏍᎫᏓᏛᎢ. ᎾᏍᎩᏃ ᎯᎠ ᏗᎾᏙᏂᏍᎩ ᎥᎦᏥᏃᏁᎸᎩ; ᎠᏎᏃ ᎥᏝ ᎩᎶ ᎬᏂᎨᏒ ᎢᎬᏋᏁᏗ ᏱᎨᏎᎢ.
25 ᏦᏩᏃ ᎯᎠ ᏄᏪᏎᎴ ᏇᎵᏲ, ᏣᏍᎩᏓᏒ ᏌᏉᏉ ᏂᎦᎵᏍᏗᎭ. ᎤᏁᎳᏅᎯ ᎤᎾᏄᎪᏫᏎᎸ ᏇᎵᏲ ᎾᏍᎩ ᏅᏗᏛᏁᎵᏒᎢ.
26 ᎦᎵᏉᎩ ᎠᏃᏍᏛ ᏩᎦ ᎠᏂᎩᏏ, ᎦᎵᏉᎩ ᏧᏕᏘᏴᏛ [ᎦᏛᎦ,] ᎠᎴ ᎦᎵᏉᎩ ᏦᏍᏛ ᏚᏍᎫᏓᏛ ᎦᎵᏉᎩ ᏧᏕᏘᏴᏛ [ᎦᏛᎦ;] ᏣᏍᎩᏓᏒ ᏌᏉᏉ [ᏂᎦᎵᏍᏗᎭ.]
27 ᎦᎵᏉᎩᏃ ᏩᎦ ᎠᏂᎩᏏ ᏧᎾᎴᏐᏛ ᎠᎴ ᏄᏂᏲ ᏗᎧᏃᏗᏱ ᎣᏂ ᏨᏧᎾᏚᎩᏎᎢ, ᎦᎵᏉᎩ ᏧᏕᏘᏴᏛ [ᎦᏛᎦ;] ᎦᎵᏉᎩᏃ ᏧᏏᏩ ᏚᏍᎫᏓᏛ ᎾᏍᎩ ᏗᎧᎸᎬ ᏗᎦᏃᎸᏗᏍᎬ ᏧᏲᏍᏔᏅᎯ ᎦᎵᏉᎩ ᏧᏕᏘᏴᏛ ᏧᎪᏄᎶᎯᏍᏗᏱ [ᎦᏛᎦ.]
28 ᎯᎠ ᎾᏍᎩ ᏄᏍᏗ ᏇᎵᏲ ᏥᏥᏃᎲᏏ; ᎾᏍᎩ ᎤᏁᎳᏅᎯ ᏅᏗᏛᏁᎵᏒ ᎦᎾᏄᎪᏫᏎ ᏇᎵᏲ.
29 ᎬᏂᏳᏉ ᎦᎵᏉᎩ ᏅᏛᏕᏘᏴᎯ ᎤᏧᏈᏍᏗ ᎠᎵᏍᏓᏴᏗ ᏛᏛᏏ ᏂᎬᎾᏛ ᎢᏥᏈᏱ.
30 ᎣᏂᏃ ᎦᎵᏉᎩ ᏧᏕᏘᏴᏛ ᏙᏛᎪᏄᎶᏏ, ᎠᎴ ᏂᎦᏛ ᎤᏧᏈᏍᏗ ᎤᎾᏛᎯᏎᎸ ᏓᏳᏅᎨᏫᏏ ᏂᎬᎾᏛ ᎢᏥᏈᏱ; ᏓᎪᏄᎸᏃ ᏛᏒᏂ ᎦᏙᎯ.
31 ᎠᎴ ᎤᏧᏈᏍᏗ ᎠᎵᏍᏓᏴᏗ ᎥᏝ ᏯᎾᏅᏓᏗᏍᎨᏍᏗ ᎠᏂ ᎦᏓ ᎠᎲᎢ ᏂᎦᎵᏍᏙᏗᏍᎨᏍᏗ ᏚᎪᏄᎶᏒ ᎤᎨᎲᏔᏅᏒᎢ; ᎤᏣᏘᏰᏃ ᎠᎩᎵᏯ ᎠᏓᏅᏓᏗᏍᏗ ᎨᏎᏏ.
32 ᎾᏃ ᏔᎵ ᎢᏳᏩᎫᏗ ᎤᏍᎩᏓᏒ ᏥᎩ ᏇᎵᏲ, ᏅᏗᎦᎵᏍᏙᏗᎭ ᎤᏁᎳᏅᎯ ᎤᏍᏓᏱᏛᎯ ᎨᏒᎢ, ᎠᎴ ᎤᏁᎳᏅᎯ ᏞᎩᏳ ᎾᏍᎩ ᎢᏳᏛᏁᏗ ᎨᏒᎢ.
33 ᎿᏉᏃ ᏇᎵᏲ ᏭᏲᎦ ᎠᏏᎾᏌᏂ ᎠᎴ ᎠᎦᏔᎾᎢ ᎠᏍᎦᏯ, ᎠᎴ ᎾᏍᎩ ᎤᎬᏫᏳᏌᏕᎩ ᏫᏂᎬᎦ ᏂᎬᎾᏛ ᎢᏥᏈᏱ.
34 ᏇᎵᏲ ᎾᏍᎩ ᎯᎠ ᏫᎾᏛᎦ, ᎠᎴ ᎾᏍᎩ ᏫᏗᎧᏁᏥ ᏂᎬᎾᏛ ᎠᏂ ᎠᎾᎦᏌᏯᏍᏗᏍᎩ, ᎦᎵᏉᎩᏃ ᏧᏕᏘᏴᏛ ᏧᏈᏯ ᎤᏛᎯᏍᏗ ᏥᎩ ᎾᏍᎩ ᎯᏍᎩᏁ ᎪᏣᎴᏛ ᎦᏙᎯ ᎤᏛᏒᎯ ᎢᏥᏈᏱ ᎤᎾᎫᏴᏗ ᏫᏂᎬᎦ.
35 ᎠᎴ ᎾᏍᎩ ᎠᏂᏟᏍᎨᏍᏗ ᏂᎦᏛ ᎠᎵᏍᏓᏴᏗ ᎾᎯᏳ ᎣᏍᏛ ᏚᏕᏘᏴᏌᏗᏒᎢ, ᎠᎴ ᎤᎶᎴᏍᏗ ᎠᏂᏟᏏᏍᎨᏍᏗ ᏇᎵᏲ ᎤᏁᏨᎯ, ᏕᎦᏚᎲᏃ ᎠᏂᏍᏆᏂᎪᏗᏍᎨᏍᏗ ᎠᎵᏍᏓᏴᏗ.
36 ᎾᏍᎩᏃ ᎠᎵᏍᏓᏴᏗ ᎠᏂᏍᏆᏂᎪᏗᏍᎨᏍᏗ ᏂᎬᎾᏛ ᎤᎾᎵᏍᏓᏴᏙᏗ ᎾᎯᏳ ᎦᎵᏉᎩ ᏧᏕᏘᏴᏛ ᎢᏥᏈᏱ ᏥᏙᏛᎪᏄᎶᏏ; ᎾᏍᎩᏃ ᏞᏍᏗ ᏓᎪᏄᎸᏉ ᎤᎾᏗᏒᎲᏍᏔᏅᎩ ᎠᏂ ᎦᏓ ᎠᎲᎢ.
37 ᏇᎵᏲᏃ ᏐᏏᏳ ᎤᏰᎸᏁ ᎾᏍᎩ, ᎠᎴ ᏂᎦᏛ ᎾᏍᎩ ᏄᏅᏏᏓᏍᏗ.
38 ᏇᎵᏲᏃ ᎯᎠ ᏂᏚᏪᏎᎴ ᏧᏅᏏᏓᏍᏗ, ᏥᎪ ᎯᎠ ᎾᏍᎩ ᎢᏳᏍᏗ ᏰᏗᏩᏛ, ᎠᏍᎦᏯ ᎤᏁᎳᏅᎯ ᎤᏓᏅᏙ ᎤᏯᎢ?
39 ᏇᎵᏲᏃ ᎯᎠ ᏄᏪᏎᎴ ᏦᏩ, ᎾᏍᎩᏃ ᎤᏁᎳᏅᎯ ᎯᎠ ᎾᏍᎩ ᏂᎦᏛ ᏥᏣᎾᏄᎪᏫᏎᎸ ᏅᏗᎦᎵᏍᏙᏗᎭ, ᎥᏝ ᎩᎶ ᏂᎯ ᏥᏂᏏᎾᏌᎾ ᎢᏯᏏᎾᏌᏂ ᏱᎩ, ᎠᎴ ᏥᏂᎦᏔᎾᎠ ᎢᏯᎦᏔᎾᎢ ᏱᎩ.
40 ᏥᏁᎸ ᏣᎬᏫᏳᏌᏕᎩ ᎨᏎᏍᏗ, ᎠᎴ ᏂᎯ ᎯᏁᎬ ᏚᎾᏁᎶᏕᏍᏗ ᏂᎦᏛ ᏕᎢᏆᏤᎵ ᏴᏫ; ᎦᏍᎩᎸᏉ ᎠᏉᎸ ᎤᎬᏫᏳᎯ ᎤᏪᏗᏱ ᎤᏩᏒ ᎤᏟ ᏅᎩᎸᏉᏕᏍᏗ ᎠᏴ.
41 ᏇᎵᏲᏃ ᎯᎠ ᏄᏪᏎᎴ ᏦᏩ, ᎬᏂᏳᏉ ᏂᎬᎾᏛ ᎢᏥᏈᏱ ᏣᎬᏫᏳᏌᏕᎩ ᏂᎬᏴᎦ.
42 ᏇᎵᏲᏃ ᎤᎵᏰᏑᏍᏙᎩᏎᎢ, ᎠᎴ ᏦᏩ ᎤᎵᏰᏑᏍᏙᏁᎢ, ᎠᎴ ᎤᏥᎸ ᏧᏏᏙᎵ ᏗᏄᏬ ᏚᏄᏬᎡᎢ, ᎠᎴ ᎠᏕᎸ ᏓᎶᏂᎨ ᎪᏢᏔᏅᎯ ᏧᏓᏕᏒᏛ ᎤᏪᏯᏢᏁᎢ;
43 ᎠᎴ ᏔᎵᏁᏉ ᎤᎲ ᏓᏆᎴᎷ ᎤᏦᏗᏱ ᏄᏩᏁᎴᎢ; ᎢᎬᏱᏗᏢᏃ ᎠᎢᏒ ᎤᏁᎷᎨ ᎯᎠ ᎾᏂᏪᏍᎨᎢ, ᏗᏣᎵᏂᏆᏅᎥᎦ; ᎤᎬᏫᏳᏌᏕᎩᏃ ᏄᏩᏁᎴ ᏂᎬᎾᏛ ᎢᏥᏈᏱ.
44 ᏇᎵᏲᏃ ᎯᎠ ᏄᏪᏎᎴ ᏦᏩ, ᏇᎵᏲ ᎠᏴ, ᎠᎴ ᏂᎯ ᏂᏣᏁᏨᎾ ᎥᏝ ᎩᎶ ᎤᏌᎳᏙᏗ ᏱᎨᏎᏍᏗ ᎤᏬᏰᏂ ᎠᎴ ᎤᎳᏏᏕᏂ ᏂᎬᎾᏛ ᎢᏥᏈᏱ.
45 ᏇᎵᏲᏃ ᏣᏆᏇᏂᎠ ᏚᏬᎡ ᏦᏩ; ᎠᎴ ᏉᏘᏈᎳ ᎣᎾ ᏚᏙᎥ ᎠᏥᎸ-ᏗᎨᎴᎯ ᎤᏪᏥ, ᎠᏏᎾ [ᏧᏙᎢᏛ,] ᎤᏪᎧᏁᎴ ᎤᏓᏴᏍᏗ; ᏦᏩᏃ ᏂᎬᎾᏛ ᎢᏥᏈᏱ ᎤᏪᏙᎴᎢ.
46 ᏦᏩᏃ ᏦᎠᏍᎪᎯ ᎢᏳᏕᏘᏴᏛ ᎨᏎ ᎾᎯᏳ ᏇᎵᏲ ᎢᏥᏈᏱ ᎤᎬᏫᏳᎯ ᎠᎦᏔᎲ ᏧᎴᏁᎢ; ᎤᏄᎪᏤᏃ ᏦᏩ ᏇᎵᏲ ᎠᎦᏔᎲᎢ, ᎠᎴ ᏂᎬᎾᏛ ᎢᏥᏈᏱ ᎤᏪᏙᎴᎢ.
47 ᎦᎵᏉᎩᏃ ᏧᏕᏘᏴᏛ ᎤᏣᏔᏅᎯ ᏧᏛᏒᏁ ᎤᏧᏈᏍᏙᏒᎯ ᎤᎾᏄᎪᏫᏏ ᎦᏙᎯ.
48 ᏂᎦᏛᏃ ᎠᎵᏍᏓᏴᏗ ᎤᏪᏟᏌᏁ ᎾᎯᏳ ᎦᎵᏉᎩ ᏧᏕᏘᏴᏛ ᏧᏛᏒᏁ ᎢᏥᏈᏱ, ᎠᎴ ᏕᎦᏚᏩᏗᏒ ᎤᏍᏆᏂᎪᏔᏁ ᎠᎵᏍᏓᏴᏗ; ᎠᎵᏍᏓᏴᏗ ᏠᎨᏏ ᎤᏛᏒᎯ, ᎾᏍᎩ ᏕᎦᏚᏩᏗᏒ ᎬᏩᏚᏫᏛ [ᏕᎦᎶᎨᏒ ᎤᏛᏎᎯ,] ᎾᎿᏉ ᎦᏚᎲ ᎤᏍᏆᏂᎪᏔᏁᎢ.
49 ᏦᏩᏃ ᎤᏣᎴᏍᏗ ᎤᏪᏟᏌᏁ ᏃᏳ ᎠᎺᏉᎯ ᏥᎦᎳᎨᏲ ᎾᏍᎩᏯᎢ, ᎤᏧᏈᏍᏙᏒᎯ, ᏫᎬᏩᏑᎵᎪᏤ ᎠᏎᎯᎲᎢ; ᎥᏝᏰᏃ ᎬᏎᎰᎲᏍᏗ ᏱᎨᏎᎢ.
50 ᏦᏩᏃ ᎠᏂᏔᎵ ᎠᏂᏧᏣ ᎬᏩᏕᏁᎴ ᎠᏏᏉ ᏂᏓᎪᏄᎶᏍᎬᎾ ᎨᏎᎢ, ᎾᏍᎩ ᎠᏏᎾ, ᏥᏚᎾᎤᎪᏫᏎᎴᎢ, ᏉᏗᏈᎳ ᎣᎾ ᏚᏙᎥ ᎠᏥᎸ-ᏗᎨᎴᎯ ᎤᏪᏥ.
51 ᏦᏩᏃ ᎢᎬᏱ ᎤᏕᏁᎸᎯ ᎹᎾᏌ ᏚᏬᎡᎢ; ᎤᏁᎳᏅᎯᏰᏃ ᎠᏋᎨᏫᏍᏗᏱ ᎾᏋᏂᏏ ᏂᎦᏛ ᏓᏆᏣᏪᎢᏍᏔᏅᎢ, ᎠᎴ ᏂᎦᏛ ᎡᏙᏓ ᏚᏓᏘᎾᎥᎢ, [ᎤᏛᏁᎢ.]
52 ᏔᎵᏁᏃ ᎯᎠ ᎢᏆᎻ ᏚᏬᎡᎢ; ᎤᏁᎳᏅᎯᏰᏃ ᎠᎩᏁᏉᏣᏘ ᎾᏋᏁᎸ ᎠᏂ ᎦᏓ ᎠᎲ ᎠᎩᎩᎵᏲᏥᏙᎸᎢ [ᎤᏛᏁᎢ.]
53 ᎦᎵᏉᎩᏃ ᏧᏕᏘᏴᏛ ᎤᏧᏈᏍᏗ ᏧᏛᏒᏁ ᎢᏥᏈᏱ ᎦᏙᎯ ᎿᏉ ᏚᎵᏍᏆᏕᎢ.
54 ᎦᎵᏉᎩᏃ ᏧᏕᏘᏴᏛ ᏧᎪᏄᎶᎯᏍᏗᏱ ᎤᎵᏱᎶᎴᎢ, ᎾᏍᎩᏯ ᏦᏩ ᏄᏪᏒᎢ; ᎠᎴ ᏂᎦᏛ ᎦᏙᎯ ᏓᏁᏩᏗᏒ ᏚᎪᏄᎶᏎᎢ; ᎢᏥᏈᏍᎩᏂ ᏂᎬᎾᏛ ᎦᏓ ᎠᎲᎢ ᎠᎵᏍᏓᏴᏗ ᎠᎮᎢ.
55 ᎿᏉᏃ ᏂᎬᎾᏛ ᎦᏓ ᎠᎲ ᎢᏥᏈᏱ ᏚᏂᏲᏏᏌᏅ, ᏇᎵᏲ ᎬᏩᏔᏲᏎᎴ ᎠᎵᏍᏓᏴᏗ; ᏇᎵᏲᏃ ᎯᎠ ᏂᏚᏪᏎᎴ ᏂᎦᏛ ᎢᏥᏈᏱ ᎠᏁᎯ, ᏦᏬᎢᏤᎾ; ᎾᏍᎩᏃ ᏂᏥᏪᏎᎲ ᏂᏣᏛᏁᎮᏍᏗ.
56 ᎾᎿᏃ ᎦᏓ ᎠᎲ ᏂᎬᎾᏛ ᏚᎪᏄᎶᏎᎢ; ᏦᏩᏃ ᏂᎦᏛ ᎤᏣᎴᏍᏗ ᎠᎲ ᏓᏓᏁᎸ ᏚᏍᏚᎢᏎᎢ, ᎠᎴ ᎢᏥᏈᏱ ᎠᏁᎯ ᏚᏃᏓᏁᎴᎢ; ᎠᎴ ᏓᎪᏄᎸ ᎤᏣᏘ ᎤᏁᏉᏤ ᎢᏥᏈᏱ ᎦᏓ ᎠᎲᎢ.
57 ᏂᎦᏛᏃ ᏴᏫ ᏓᏁᏩᏗᏒ ᎢᏥᏈᏱ ᎠᏂᎷᎨ ᏦᏩ ᎬᏩᏩᏎᎵᎯᎮᎢ; ᏅᏗᎦᎵᏍᏙᏗᏍᎨ ᏂᎦᏛ ᏓᏁᏩᏗᏒ [ᏴᏫ] ᎤᏣᏘ ᏓᎪᏄᎴᎢ.
* ᎠᏯᏙᎸᎢ 42
1 ᏤᎦᏈᏃ ᎤᏙᎴᎰᏒ ᎢᏥᏈᏱ ᏗᎲ ᎢᏣᎴᏍᏗ, ᏤᎦᏈ ᎯᎠ ᏂᏚᏪᏎᎴ ᏧᏪᏥ, ᎦᏙᏃ ᏙᏣᏓᎧᏂᎭᏉ?
2 ᎠᎴ ᎯᎠ ᏄᏪᏎᎢ, ᎬᏂᏳᏉ ᎦᏛᎬᎦ, ᎢᏥᏈᏱ ᏗᎲ ᎤᏣᎴᏍᏗ; ᎾᎿ ᏫᏥᎶᎯ, ᎠᎴ ᏫᏍᎩᏩᎯᏏ ᎾᎿᏂ; ᎾᏍᎩᏃ ᎢᏕᎮᏍᏗ, ᎠᎴ ᎥᏝ ᏱᏙᎨᏗᏲᎱᎯ.
3 ᏦᏩᏃ ᎠᎾᎵᏅᏟ ᎠᏍᎪᎯ ᎢᏯᏂᏛ ᎤᏣᎴᏍᏗ ᎤᏂᏩᏒᏎ ᎢᏥᏈᏱ.
4 ᏇᏂᏍᎩᏂ, ᏦᏩ ᎤᏅᏟ, ᏤᎦᏈ ᎥᏝ ᏳᏅᏎ ᎠᎾᎵᏅᏟ ᏳᏁᏅᏎᎢ; ᎯᎠᏰᏃ ᏄᏪᏎᎢ, ᏱᏅᏎᎦᎩᏰᏃ ᎤᏲ ᏱᏄᎵᏍᏓᏏ.
5 ᎢᏏᎵᏃ ᏧᏪᏥ ᏓᏂᎷᎬ ᎤᏁᎳᏙᎴ ᎤᏣᎴᏍᏗ ᎤᏂᏩᏏᎴᎢ; ᎨᎾᏂᏰᏃ ᏓᎪᏄᎴᎢ.
6 ᏦᏩᏃ ᎤᎬᏫᏳᏌᏕᎩ ᎨᏎ ᎾᎿᏂ, ᎠᎴ ᎾᏍᎩ ᏗᎦᏃᏓᏁᎯ ᎨᏎ ᏂᎦᏛ ᎾᎿ ᎠᏁᎯ; ᏦᏩᏃ ᎠᎾᎵᏅᏟ ᎤᏂᎷᏤᎢ, ᎠᎴ ᎡᎳᏗ ᏂᎬᏩᏛᏁᎴ ᎦᏙᎯ ᎢᏴᏛ ᏚᎾᎵᏯᏍᏚᏁᎢ.
7 ᏦᏩᏃ ᏚᎪᎮ ᎠᎾᎵᏅᏟ, ᎠᎴ ᏚᏬᎵᏤᎢ, ᎠᏎᏃ ᏚᎵᎪᏁᎶᎯᏍᏓᏁᎴᎢ, ᎠᎴ ᎬᏍᎦᎢᏍᏓᎩ ᏚᏬᏁᏔᏁᎢ; ᎠᎴ ᎯᎠ ᏂᏚᏪᏎᎴᎢ, ᎭᏢ ᏓᏣᏓᎴᎲᎦ? ᎯᎠᏃ ᏄᏂᏪᏎᎢ, ᎨᎾᏂ ᏓᏲᏥᎶᎯ, ᎠᎵᏍᏓᏴᏗ ᎣᎩᏩᏏᎦ.
8 ᎠᎴ ᏦᏩ ᏕᎪᎵᎨ ᎠᎾᎵᏅᏟ, ᎤᏩᏒᏍᎩᏂ ᎥᏝ ᏱᎬᏬᎵᎨᎢ.
9 ᏦᏩᏃ ᎤᏅᏓᏕ ᎤᏍᎩᏓᏒᎢ, ᎾᏍᎩ ᎤᏂᏛᎬ ᏧᏍᎩᏓᏎᎢ; ᎯᎠᏃ ᏂᏚᏪᏎᎴᎢ, ᎢᏥᎦᏛᏂᏙᎯᏉ, ᎤᏲᏉ ᏃᎦᏛᏅ ᎠᏂ ᎢᏥᎦᏛᏂᎸ.
10 ᎯᎠᏃ ᏂᎬᏩᏪᏎᎴᎢ, ᎥᏝ, ᏣᎬᏫᏳᎯ, ᎠᎵᏍᏓᏴᏗᏉᏍᎩᏂ ᎤᏂᏩᏏᎸ ᏘᏅᏏᏗ.
11 ᎠᏯᏍᎩᏂ ᏂᎦᏛ ᏌᏉ ᎠᏍᎦᏯ ᏧᏪᏥ, ᏚᏳᎪᏛ ᎢᏲᏣᏛᏁᎯ ᎠᏴ, ᏘᏅᏏᏓᏍᏗ ᎥᏝ ᎤᏂᎦᏛᏂᏙᎯᏉ ᏱᎩ.
12 ᎯᎠᏃ ᏂᏚᏪᏎᎴᎢ, ᎥᏝ, ᎤᏲᏉᏍᎩᏂ ᏃᎦᏛᏅ ᎠᏂ ᎢᏥᎦᏛᏂᎸ.
13 ᎯᎠᏃ ᏄᏂᏪᏎᎢ, ᏘᏅᏏᏓᏍᏗᏍᎩᏂ ᏔᎳᏚ ᎾᏂᎥ ᎠᎾᎵᏅᏟ, ᏌᏉ ᎠᏍᎦᏯ ᏧᏪᏥ ᎨᎾᏂ ᎡᎯ; ᎠᎴ ᎬᏂᏳᏉ ᎣᏂ ᎡᎯ ᎪᎯ ᎨᏒ ᎣᎩᏙᏙᏱ ᏤᏙᎭ, ᏌᏉᏃ ᏁᎲᎾ.
14 ᏦᏩᏃ ᎯᎠ ᏂᏚᏪᏎᎴᎢ, ᎾᏍᎩᏍᎩᏂ ᏥᏨᏁᎢᏍᏓᏁᎲᎩ, ᎢᏥᎦᏛᏂᏙᎯᏉ ᏥᏨᏲᏎᎲᎩ.
15 ᎯᎠ ᎾᏍᎩ ᏓᏨᏯᏙᎴᎣᎯᏍᏓᏁᎵ; ᏇᎵᏲ ᎡᎲ [ᏥᏁᎢᏍᏗᎭ,] ᎾᏍᎩ ᎥᏝ ᎠᏂ ᏴᏓᏥᏄᎪᏥ ᎬᏂ ᎣᏂ ᎡᎯ ᎢᏥᏅᏟ ᎠᏂ ᎦᎷᏨᎭ.
16 ᎠᏏᏴᏫ, ᏂᏣᏛᏅ ᎡᏥᏅᎵ ᎠᎴ ᏩᏘᏃᎦ ᎢᏥᏅᏟ, ᏂᎯᏃ ᎢᏥᏴᎩ ᎨᏎᏍᏗ, ᎾᏍᎩ ᎢᏥᏁᎬ ᎡᏥᎪᎵᏰᏗᏱ, ᎾᏍᎩ ᏚᏳᎪᏛ ᎢᏥᏁᎬᎢ, [ᎠᎴ ᏚᏳᎪᏛ ᏂᏥᏁᎬᎾ ᎨᏒᎢ.] ᎢᏳᏃ ᎾᏍᎩ ᏄᏍᏛᎾ ᎢᎨᏎᏍᏗ, ᏇᎵᏲ ᎡᎲ [ᏥᏁᎢᏍᏗᎭ] ᎤᏙᎯᏳᎯᏯ ᎢᏥᎦᏛᏂᏙᎯᏉ.
17 ᎠᎴ ᏂᎦᏛ ᏚᏍᏚᏁ ᏦᎢ ᏧᏒᎯᏛ.
18 ᏦᏩᏃ ᎯᎠ ᏂᏚᏪᏎᎴ ᏦᎢᏁ ᎢᎦ, ᎯᎠ ᏂᏣᏛᎦ ᎠᎴ ᏚᏨᏁᏍᏗ; ᎤᏁᎳᏅᎯᏰᏃ ᏥᎾᏰᏍᎩ ᎠᏴ.
19 ᎢᏳᏃ ᏚᏳᎪᏛ ᎢᏣᏛᏁᎯ ᎨᏎᏍᏗ, ᎠᏏᏴᏫ ᎢᏣᎵᏅᏟ ᎠᎦᎸᎡᏍᏗ ᎠᏓᏁᎸ ᏕᏥᏍᏚᏅᎢ; ᏂᎯᏃ ᎢᏤᎾ ᎤᏣᎴᏍᏗ ᏗᏥᏴᏏ ᏕᏣᏓᏘᎾᎥ ᏚᎾᎪᏄᎸᎢ;
20 ᎣᏂᏃ ᎢᎡᎯ ᎢᏣᎵᏅᏟ ᏍᎩᏯᏘᏃᎮᎸᎭ; ᎰᏩᏃ ᎢᏥᏁᏨ ᎠᏙᎯᏳᏅᎭ, ᎠᎴ ᎥᏝ ᏱᏙᎨᏥᏲᎱᎯ. ᎾᏍᎩᏃ ᏄᎾᏛᏁᎴᎢ.
21 ᎯᎠᏃ ᏂᏚᎾᏓᏪᏎᎴᎢ, ᎤᏙᎯᏳᎯᏯ ᎢᎩᏍᎦᏅᏨ ᎢᎩᏅᏟ ᎾᏍᎩ ᏥᏁᏛᏁᎸᎩ, ᎾᏍᎩ ᏥᎩᎪᎲᎩ ᎡᎯᏍᏗ ᎤᏓᏅᏛᎢ, ᎾᎯᏳ ᏥᎩᏍᏗᏰᏛᎩ, ᎠᎴ ᏁᏓᏛᏓᏍᏓᏁᎲᎾ ᏥᎨᏒᎩ; ᎾᏍᎩ ᎢᏳᏍᏗ ᎯᎠ ᎤᏕᏯᏙᏗ ᏂᎦᎵᏍᏓᏁᎭ.
22 ᎷᏈᏂᏃ ᏚᏁᏤᎴ ᎯᎠ ᏂᏚᏪᏎᎴᎢ, ᏝᏍᎪ ᏱᏨᏁᏤᎴ, ᎯᎠ ᏱᏂᏨᏪᏎᎴᎢ, ᏞᏍᏗ ᎢᏥᏍᎦᏅᏤᎸᎩ ᎠᏫᏄᏣ; ᎠᏎᏃ ᎥᏝ ᎾᏍᎩ ᏯᏛᏓᏍᏓᏁᎴᎢ? ᎾᏍᎩ ᎢᏳᏍᏗ, ᎬᏂᏳᏉ ᎾᏍᎩ ᎤᎩᎬ ᏕᎩᎬᏩᎶᏓᏁᎭ.
23 ᎥᏝᏃ ᏯᏂᎦᏔᎮ ᏦᏩ ᎪᎵᎬ ᎠᏂᏬᏂᏍᎬᎢ, ᏕᎦᏬᏁᏗᏍᎬᏰᏃ ᎠᎦᏁᏢᏓᏁᎮᎢ.
24 ᏦᏩᏃ ᎤᎦᏔᎲᏎ ᎠᏂᏙᎾᎥ ᎠᎴ ᏚᏠᏱᎴᎢ; ᏔᎵᏁᏃ ᏚᎷᏤᎴᎢ, ᎠᎴ ᏚᎵᏃᎮᏔᏁᎢ; ᎠᎴ ᏏᎻᏯᏂ ᏚᏯᏅᎡᎴᎢ, ᎠᎴ ᏓᏂᎧᏅ ᎤᎸᎴᎢ.
25 ᎿᏉᏃ ᏦᏩ ᎤᏁᏤ ᏕᎦᎶᏗ ᏧᏂᎧᎵᎢᏍᏔᏁᏗᏱ ᎤᏣᎴᏍᏗ, ᎠᎴ ᎠᏂᏏᏴᏫᎭ ᎠᏕᎸ ᏓᏂᏰᎲ ᏕᎦᎶᏗᎯ ᏔᎵᏁ ᏗᎨᏥᎳᏁᏗᏱ, ᎠᎴ ᎠᎾᎢᏒ ᎤᎾᎵᏍᏓᏴᏗ ᎨᏥᏁᏗᏱ; ᎠᎴ ᎾᏍᎩ ᏂᏚᏛᏁᎴᎢ.
26 ᏐᏈᎵᏃ ᏗᏂᎵᎠᏅᎯᏛ ᏚᏂᏐᏈᎳᏁ ᎤᏣᎴᏍᏗ, ᎠᎴ ᎾᎿ ᎤᎾᏂᎩᏎᎢ.
27 ᎠᏏᏴᏫᏃ ᎠᎱᏃᏱᏍᎬ ᏕᎦᎶᏗ ᏧᏂᏒᏍᏗᏱ ᏗᎦᎵᎠᏅᎯᏛ ᏗᎨᎶᎵᏎᎢ, ᏚᎪᎮ ᏧᏤᎵ ᎠᏕᎸ; ᎬᏂᏳᏉᏰᏃ ᏕᎦᎶᏗᎯ ᎠᎱᏃᎲᏉ ᏕᎦᎴᎢ.
28 ᎯᎠᏃ ᏂᏚᏪᏎᎴ ᎠᎾᎵᏅᏟ, ᎠᏕᎸ ᏗᏆᏤᎵ ᏙᎥᎩᏁᎸᏉ; ᎠᎴ ᎬᏂᏳᏉ ᎠᏂ ᏕᎦᎶᏗᎯ ᏕᎦᎳ; ᏧᏂᎾᏫᏃ ᎡᏍᎦ ᏂᏚᎾᎵᏍᏓᏁᎴᎢ, ᎠᎴ ᎤᏂᏍᎦᎴᎢ, ᎯᎠ ᏂᏚᎾᏓᏪᏎᎴᎢ, ᎦᏙ ᎾᏍᎩ ᎯᎠ ᎤᏁᎳᏅᎯ ᎢᎬᎦ.
29 ᏤᎦᏈᏃ ᎤᏂᏙᏓ ᏭᏂᎷᏤᎴ ᎦᏓ ᎠᎲᎢ, ᎠᎴ ᎤᏂᏃᏁᎴ ᏂᎦᎥ ᏄᎾᎵᏍᏓᏁᎵᏙᎸᎢ, ᎯᎠ ᏄᏂᏪᏎᎢ;
30 ᎠᏍᎦᏯ, ᎾᎿ ᏄᎬᏫᏳᏒᎢ, ᎬᏍᎦᎢᏍᏓᎩ ᎣᎩᏬᏁᏔᏅᎩ, ᎠᎴ ᎾᎿ ᎦᏓ ᎠᎲ ᎣᎩᎦᏛᏂᏙᎯᏉ ᎣᎨᎵᏎᎲᎩ.
31 ᎯᎠᏃ ᏃᏥᏪᏎᎸᎩ, ᏚᏳᎪᏛ ᎢᏲᏣᏛᏁᎯ ᎠᏴ; ᎥᏝ ᎣᎩᎦᏛᏂᏙᎯᏉ ᏱᎩ;
32 ᏔᎳᏚ ᏃᏥᎥ ᎣᏣᎵᏅᏟ, ᏌᏉᏉ ᎣᎩᏙᏓ; ᎠᏏᏴᏫ ᏁᎲᎾ, ᎣᏂᏃ ᎡᎯ ᎪᎯ ᎨᏒ ᎣᎩᏙᏙᏱ ᏤᏙᎭ ᎨᎾᏂ ᎦᏓ ᎠᎲᎢ.
33 ᎠᎴ ᎠᏍᎦᏯ ᎾᎿ ᏄᎬᏫᏳᏒ, ᎯᎠ ᏃᎩᏪᏎᎸᎩ, ᎯᎠ ᎾᏍᎩ ᏓᎦᏙᎴᎣᎯᏍᏔᏂ ᏚᏳᎪᏛ ᎢᏣᏛᏁᎯ ᎨᏒᎢ. ᎠᏏᏴᏫ ᎢᏣᎵᏅᏟ ᎨᏒ ᏍᎩᏯᎠᎯᏯᏏ, ᎠᎴ ᏕᎶᏓᏘᎾᎥ ᎤᎾᎪᏄᎸ ᎤᎾᎵᏍᏓᏴᏗ ᏗᏥᏴᏏ, ᎠᎴ ᎢᏣᏂᎩ.
34 ᎣᏂᏃ ᎡᎯ ᎢᏥᏅᏟ ᏍᎩᏯᏘᏃᎮᎸᎭ; ᎿᏉᏃ ᏓᎦᏙᎴᎣᏏ ᎢᏥᎦᏛᏂᏙᎯᏉ ᏂᎨᏒᎾ ᎨᏒᎢ, ᎠᎴ ᏚᏳᎪᏛ ᎢᏣᏛᏁᎯ ᎨᏒᎢ; ᎢᏣᎵᏅᏟᏃ ᏕᏨᏲᎯᏎᎸᎭ, ᎠᎴ ᎠᏂ ᎢᏥᏃᏔᏂᏙᎸᎭ.
35 ᎯᎠᏃ ᏄᎵᏍᏔᏁ ᎾᏍᎩ ᏕᎦᎶᏗᎯ ᎤᏂᎴᏒ ᎤᏣᎴᏍᏗ, ᎬᏂᏳᏉ ᎠᏂᏏᏴᏫᎭ ᏧᎾᏤᎵ ᎠᏕᎸ ᏗᎦᏇᏅᎯ ᏕᎦᎶᏗᎯ ᏙᎦᎴᎢ; ᎤᏅᏒᏃ ᎠᎴ ᎤᏂᏙᏓ ᎠᏕᎸ ᏗᎦᏇᏅᎯ ᏚᏂᎪᎲ, ᎤᏂᏍᎦᎴᎢ.
36 ᏤᎦᏈᏃ ᎤᏂᏙᏓ ᎯᎠ ᏄᏂᏪᏎᎴᎢ, ᎠᏴ ᏗᏇᏥ ᏕᏍᎩᏯᏅᎡᎸ; ᏦᏩ ᏁᎲᎾ, ᎠᎴ ᏏᎻᏯᏂ ᏁᎲᎾ, ᎠᎴ ᏇᏂ ᏛᎡᏣᏘᎾᏫᏛᎯ; ᎾᏍᎩ ᎯᎠ ᏂᎦᏛ ᎠᏆᏡᏗᏍᎩ.
37 ᎷᏈᏂᏃ ᎤᏁᏤᎴ ᎤᏙᏓ, ᎯᎠ ᏄᏪᏎᎢ, ᎢᏧᎳ ᏗᏇᏥ ᎠᏂᏧᏣ ᏕᎯᎸᎭ, ᎢᏳᏃ ᏂᎬᏯᏘᏃᎮᎸᎾ ᎢᎨᏎᏍᏗ; ᎠᏴ ᏗᏍᎩᏲᎯᏏ, ᎠᏴᏃ ᏔᎵᏁ ᏛᎬᏯᏘᏃᎮᎵ.
38 ᎯᎠᏃ ᏄᏪᏎᎢ, ᎥᏝ ᏴᎨᏤᎾ ᎠᏇᏥ, ᏄᏂᎵᏰᏃ ᎤᏲᎱᏒ, ᎯᎠᏃ ᎤᏩᏒ ᎤᏕᎯᏴ; ᎢᏳᏃ ᎤᏲ ᏱᏄᎵᏍᏓᏁᎸ ᎢᏣᎢᏒᎢ, ᎿᏉ ᎤᏁᎬ ᏗᎩᏍᏗᏰᎩ ᏧᏂᏲᎱᏒᎯ ᏩᏁᎲ ᏮᏓᏍᎩᏯᏘᏃᎵ ᎤᏲ ᎬᏆᏓᏅᏘ.
* ᎠᏯᏙᎸᎢ 43
1 ᎠᎴ ᎤᏣᏘ ᏗᎪᏄᎵᏳ ᎨᏎ ᎾᎿᏂ.
2 ᎯᎠᏃ ᏄᎵᏍᏔᏁ ᎿᏉ ᎤᏂᏒᏅ ᎤᏣᎴᏍᏗ ᎢᏥᏈᏱ ᏭᏂᎩᏛ, ᎤᏂᏙᏓ ᎯᎠ ᏄᏂᏪᏎᎴᎢ, ᏔᎵᏁ ᏥᏤᎾ, ᎤᏍᏗ ᎠᎵᏍᏓᏴᏗ ᏫᏍᎩᏩᎯᏏ.
3 ᏧᏓᏃ ᎤᏁᏤᎴ ᎯᎠ ᏄᏪᏎᎴᎢ, ᎾᏍᎩ ᎠᏍᎦᏯ ᎠᏍᏓᏱᏳ ᎣᎩᏁᏤᎸ, ᎯᎠ ᏄᏪᏒᎩ, ᎥᏝ ᏴᎨᏥᎪᏩᏛ ᎠᏆᎧᏛ ᎢᏳᏃ ᎢᏥᏅᏟ ᏂᏤᎲᎾ ᎢᎨᏎᏍᏗ.
4 ᎢᏳᏃ ᏱᏅᏒ ᎣᎩᏅᏟ ᎣᎨᏅᏍᏗᏱ, ᏲᏤᎾ ᏱᏫᏨᏩᎯᏏ ᎠᎵᏍᏓᏴᏗ.
5 ᎢᏳᏍᎩᏂ ᏂᏅᏒᎾ ᎢᎨᏎᏍᏗ, ᎥᏝ ᏴᎦᏲᏤᎾ; ᎾᏍᎩᏰᏃ ᎠᏍᎦᏯ ᎯᎠ ᏃᎩᏪᏎᎸᎩ, ᎥᏝ ᏴᎨᏥᎪᏩᏛ ᎠᏆᎧᏛ ᎢᏳᏃ ᎢᏥᏅᏟ ᏂᏤᎲᎾᎢ ᎨᏎᏍᏗ.
6 ᎢᏏᎵᏃ ᎯᎠ ᏄᏪᏎᎢ, ᎦᏙᏃ ᏂᎤᏲᏞ ᏂᏍᎩᏴᏁᎴᎢ, ᎾᏍᎩ ᏤᏥᏃᏁᎮ ᎠᏍᎦᏯ ᎠᏏ ᎡᎲ ᎢᏥᏅᏟ?
7 ᎯᎠᏃ ᏄᏂᏪᏎᎢ, ᎾᏍᎩᏰᏃ ᎠᏍᎦᏯ ᎤᎵᏂᎩᏛ ᎣᎦᏛᏛᏅᎩ ᏄᏍᏛ ᎣᏤᎲᎢ, ᎠᎴ ᎪᎱᏍᏗ ᏦᎬᏅ ᎠᏁᎲᎢ, ᎯᎠ ᏂᎦᏪᏍᎬᎩ, ᎢᏥᏙᏓᏍᎪ ᎠᏏ ᎡᎯ? ᎢᏥᏅᏟᏍᎪ ᎡᎭ? ᎾᏍᎩᏯᏃ ᏥᏃᏥᏫ ᏃᏥᏪᏎᎸᎩ; ᏥᎪᏃ ᎦᏲᎦᏙᎴᎰᎯᏍᏗ ᎨᏎ ᎾᏍᎩ ᎯᎠ ᏅᏗᎦᏪᏏᏒᎢ, ᎢᏥᏅᏟ ᏤᏣᏘᏁᏒᎭ?
8 ᏧᏓᏃ ᎯᎠ ᏄᏪᏎᎴ ᎤᏙᏓ ᎢᏏᎵ, ᎯᏅᎵ ᎠᏫᏄᏣ ᎠᏴ ᏬᏍᏕᎾ, ᏙᏓᏲᏣᎴᏂᏃ ᎠᎴ ᏓᏲᏤᏏ; ᎾᏍᎩᏃ ᏕᏛᏁᏍᏗ, ᎠᎴ ᎥᏝ ᏱᏙᎨᏗᏲᏞᎯ, ᎠᏴ ᎠᎴ ᏂᎯ, ᎠᎴ ᎾᏍᏉ ᏧᎾᏍᏗ ᏗᎦᏤᎵᎦ.
9 ᎠᏴ ᏔᎵ ᏓᏥᏯᏛᏓᏁᎵ; ᎠᏴ ᏗᏍᏆᎧᏂᏐᏗ ᎨᏎᏍᏗ; ᎢᏳᏃ ᏂᎬᏯᏘᏃᎮᎸᎾ ᎢᎨᏎᏍᏗ, ᎠᎴ ᎢᎬᏱᏗᏢ ᏂᎬᏯᎧᏁᎵᎸᎾ ᎢᎨᏎᏍᏗ, ᎿᏉ ᎠᏴ ᎬᏍᎦᏅᏤᎸᎯ ᎨᏎᏍᏗ ᏂᎪᎯᎸᎢ.
10 ᎢᏳᏰᏃ ᏃᎦᏙᎯᏛᎾ ᏱᎨᏎᎢ, ᎤᏙᎯᏳᎯᏯ ᎦᏳᎳ ᏔᎵᏁ ᏱᎣᎩᎷᏦᏁᎢ.
11 ᎤᏂᏙᏓᏃ ᎢᏏᎵ ᎯᎠ ᏂᏚᏪᏎᎴᎢ, ᎢᏳᏃ ᎾᏍᎩ ᏱᏄᏍᏗ ᎿᏉ ᎯᎠ ᏂᏣᏛᎦ; ᎢᏥᎩ ᎣᏌᏂ ᎤᏓᏔᏅᎯ ᎡᏍᎦᏂ ᏗᏣᎵᏁᏌᎶᏗ ᏗᏥᎶᏓ, ᎠᎴ ᎡᏥᏴᏏ ᎠᏍᎦᏯ ᎡᏥᏁᏗ, ᎤᏍᏗ ᏅᏬᏘ ᎠᏜ, ᎠᎴ ᎤᏍᏗ ᏩᏚᎵᏏ, ᎠᎴ ᏗᎦᏩᏒᎩ, ᎠᎴ ᎻᎳ, ᎠᎴ ᎤᏅᏙᎩ ᎠᎾᏓᏛᏍᎩ, ᎠᎴ ᎠᎹᏂ.
12 ᎠᎴ ᏔᎵ ᎢᏳᏩᎫᏗ ᎢᎦᎢ ᎠᏕᎸ ᏥᏙᏥᏳᎦ; ᎠᎴ ᎠᏕᎸ ᏕᎦᎶᏗᎯ ᏓᎱᏃᎲ ᏥᏕᎦᎸ ᏥᏕᏥᏲᎸᎩ, ᏔᎵᏁ ᏥᏙᏥᏳᎦ; ᎤᏂᎵᏓᏍᏔᏅᎯᏉ ᏱᏂᎦᎩ.
13 ᎢᏥᏅᏟ ᎾᏍᏉ ᎡᎶᏘᏄᎦ; ᎠᎴ ᏗᏣᎴᎲᎦ, ᏔᎵᏁ ᏪᏥᎷᏥᏏ ᎠᏍᎦᏯ.
14 ᎠᎴ ᎤᏁᎳᏅᎯ ᏫᎾᏍᏛᎾ ᎤᎵᏂᎩᏛ ᎢᏥᏙᎵᏍᏗᏱ ᏫᏂᎬᎦ ᎾᏍᎩ ᎠᏍᎦᏯ ᎾᏍᎩ ᏅᏓᏳᏂᎩᏍᏙᏗᏱ ᏐᎢ ᎢᏣᎵᏅᏟ, ᎠᎴ ᏇᏂ; ᎢᏳᏃ ᏛᎩᏯᏅᎡᎴᏍᏗ ᏗᏇᏥ, ᏛᎩᏯᏅᎡᎴᏍᏗᏉ.
15 ᎾᏍᎩᏃ ᎠᏂᏍᎦᏯ ᎾᏍᎩ ᎤᎾᏓᏁᏗ ᎤᏂᏴᏎᎢ, ᎠᎴ ᏔᎵ ᎢᏳᏩᎫᏗ ᎢᎦᎢ ᎠᏕᎸ ᏚᏂᏴᏎᎢ, ᎠᎴ ᏇᏂ ᎤᎾᏘᏅᏎᎢ; ᎠᎴ ᏚᎾᎴᏁᎢ, ᎠᎴ ᎢᏥᏈᏱ ᏭᏂᎶᏎᎢ, ᎠᎴ ᎢᎬᏱᏗᏢ ᏭᎾᎴᏅᏁᎴ ᏦᏩ.
16 ᏦᏩᏃ ᎤᎪᎲ ᏇᏂ ᎾᏍᎩ ᎠᏁᎲᎢ, ᎯᎠ ᏄᏪᏎᎴ ᎤᎬᏫᏳᏌᏕᎩ ᎦᏁᎸᎢ, ᏗᏇᏅᏒ ᏔᏘᏄᎦ ᎯᎠ ᎠᏂᏍᎦᏯ, ᎠᎴ ᏘᎷᎦ ᎠᎴ ᎭᏛᏅᎢᏍᏓ ᎠᎵᏍᏓᏴᏗ; ᎯᎠᏰᏃ ᎠᏂᏍᎦᏯ ᏓᎬᏆᎵᏍᏓᏴᎾᏁᎵ ᎢᎦ.
17 ᎾᏍᎩᏃ ᎠᏍᎦᏯ ᏦᏩ ᏄᏪᏎᎸ ᎾᏍᎩᏯ ᏄᏛᏁᎴᎢ; ᎠᎴ ᎾᏍᎩ ᎠᏍᎦᏯ ᏦᏩ ᎦᏁᎸ ᏫᏚᏘᏅᏍᏔᏁ ᎠᏂᏍᎦᏯ.
18 ᎠᎴ ᎾᏍᎩ ᎠᏂᏍᎦᏯ ᎠᏂᏍᎦᎢᎮᎢ, ᏅᏗᎦᎵᏍᏙᏗᏍᎨ ᎨᏥᏴᏔᏂᎸ ᏦᏩ ᎦᏁᎸᎢ; ᎯᎠᏃ ᏄᏂᏪᏎᎢ, ᎠᏂ ᏥᏕᎩᏴᏔᏂᎦ ᏂᎦᎵᏍᏙᏗ ᎠᏕᎸ ᏥᏕᎩᎳᏁᎸ ᏕᎦᎶᏗᎯ ᎢᎬᏱᏱ ᏥᏕᏙᎲᎩ; ᎾᏍᎩ ᎪᎱᏍᏗ ᏧᏢᏫᏍᏙᏗ ᎤᏚᎵ ᎾᏍᎩ ᏗᎩᎦᏗᎸᏍᏙᏗᏱ, ᎠᎴ ᏗᎩᏂᏴᏗᏱ, ᎠᎴ ᏗᎩᎾᏢᏗᏱ, ᎠᎴ [ᏗᎩᏯᏅᎡᏗᏱ] ᏗᏂᎵᎠᏅᎯᏛ.
19 ᎾᎥᏃ ᎤᏂᎷᏤᎴ ᏄᎬᏫᏳᏌᏕᎩ ᏦᏩ ᎦᏁᎸᎢ, ᎠᎴ ᎤᎾᎵᏃᎮᏔᏁ ᎦᎶᎯᏍᏗᏱ ᎦᎵᏦᏕ.
20 ᎠᎴ ᎯᎠ ᏄᏂᏪᏎᎢ, ᎢᏳᎸᏉᏗ, ᎤᏙᎯᏳᎯ ᎢᎬᏱᏱ ᏦᎩᎷᏥᎸᎩ ᎠᎵᏍᏓᏴᏗ ᎣᎩᏩᏏᎸᎩ;
21 ᎠᎴ ᎯᎠ ᏄᎵᏍᏔᏅᎩ, ᎾᏍᎩ ᏗᏒᏍᏗᏱ ᏬᎩᎷᏨ ᏙᎩᎱᏃᏴᎲᎩ ᏕᎦᎶᏗ, ᎠᎴ ᎬᏂᏳᏉ, ᎣᏥᏏᏴᏫᎭ ᏕᎦᎶᏗ ᏙᏥᏁᎲ ᏓᎱᏃᎲᏉ ᏙᎦᎸ ᎠᏕᎸ ᏦᎦᏤᎵᎦ, ᏂᏙᎬᏩᏓᎨᏒᏉ; ᎠᎴ ᏔᎵᏁ ᏙᏥᏲᎦ.
22 ᎠᎴ ᏅᏩᎾᏓᎴ ᎠᏕᎸ ᏙᏥᏲᎦ ᎠᎵᏍᏓᏴᏗ ᎣᎩᏩᎯᏍᏙᏗ; ᎥᏝ ᎦᏲᎦᏙᎴᎰᎯᏍᏗ ᏱᎩ ᎾᏍᎩ ᎨᏒ ᎠᏕᎸ ᏦᎩᎳᏁᎸᎯ ᏕᎦᎶᏗᎯ.
23 ᎠᎴ ᎯᎠ ᏄᏪᏎᎢ, ᏅᏩᏙᎯᏯᏛ ᎢᏣᏤᎵᎦ ᎨᏎᏍᏗ; ᏞᏍᏗ ᏱᏥᏍᎦᎢᎮᏍᏗ; ᎤᏁᎳᏅᎯ ᎢᏣᏤᎵᎦ, ᎠᎴ ᎢᏥᏙᏓ ᎤᏤᎵᎦ ᎤᏁᎳᏅᎯ ᎢᏥᏁᎸ ᏧᎬᏩᎶᏗ ᏕᎦᎶᏗᎯ; ᎠᏴ ᏛᎩᏁᎸ ᏗᏣᏤᎵ ᎠᏕᎸ. ᏏᎻᏯᏂᏃ ᏚᏘᏃᎮᎴᎢ.
24 ᎾᏍᎩᏃ ᎠᏍᎦᏯ ᏦᏩ ᎦᏁᎸ ᏫᏚᏘᏃᎴ ᎠᏂᏍᎦᏯ, ᎠᎴ ᎠᎹ ᏚᏁᏁᎴᎢ, ᏧᎾᎳᏏᏕᏂᏃ ᏑᏃᏑᎴᎡᎢ; ᎠᎴ ᏗᏂᎵᎠᏅᎯᏛ ᎤᎾᎵᏍᏓᏴᏗ ᏚᏁᎴᎢ.
25 ᎠᎴ ᎤᎾᏛᏅᎢᏍᏔᏁ ᎤᏂᏁᎸᏗ ᎨᏒ ᎠᏏ ᎢᎦ ᏂᎬᏒᎾ ᏦᏩ ᎾᎯᏳ ᎤᎷᎯᏍᏗᏱ ᎨᏒᎢ; ᎤᎾᏛᎦᏁᏰᏃ ᎾᎿ ᏗᎾᎵᏍᏓᏴᏂᏒᎢ.
26 ᏦᏩᏃ ᏭᎷᏨ ᏧᏪᏅᏒᎢ, ᎤᏂᏁᏗ ᎠᏂᏰᎲ ᏔᎵᏦᏕ ᎤᏂᏴᏔᏁᎢ, ᎠᎴ ᎡᎳᏗ ᏂᎬᏩᏛᏁᎴᎢ.
27 ᎠᎴ ᏚᏛᏛᏁ ᏙᎯ ᏄᎾᏛᎾᏕᎬᎢ, ᎠᎴ ᎯᎠ ᏄᏪᏎᎢ, ᎢᏥᏙᏓᏍᎪ ᏙᎯᏱᏉ, ᎾᏍᎩ ᎤᏛᏐᏅᎯ ᏤᏥᏁᎢᏍᏗᏍᎬᎩ? ᎠᏏᏉᏍᎪ ᎡᎭ
28 ᎯᎠᏃ ᏄᏂᏪᏎᎢ, ᎯᏅᏏᏓᏍᏗ ᎣᎩᏙᏓ ᏙᎯᏱᏉ, ᎠᏏᏉ ᎡᎭ; ᎠᎴ ᎡᎳᏗ ᏂᏚᏅᏁᎴ ᏗᏂᏍᎪᎵ, ᎠᎴ ᏚᎾᏗᏌᏓᏕᎢ.
29 ᏗᎦᏙᎵᏃ ᏚᏌᎳᏓᏁᎢ, ᎠᎴ ᎤᏅᏟ ᏇᏂ ᎤᎪᎮᎢ, ᎾᏍᎩ ᎤᏥ ᎤᏪᏥ, ᎠᎴ ᎯᎠ ᏄᏪᏎᎢ, ᎯᎠᏍᎪ ᎢᏥᏅᏟ, ᎾᏍᎩ ᏥᏍᎩᏁᎢᏍᏓᏁᎲᎩ? ᎯᎠᏃ ᏄᏪᏎᎢ, ᎤᏁᎳᏅᎯ ᏫᏣᏙᎵᎩ, ᎠᏇᏥ.
30 ᏦᏩᏃ ᎤᎵᏍᏗ ᏄᏛᏁᎴᎢ; ᎭᏫᏂᏰᏃ ᎤᎵᏖᎸᎾᏁᎴ ᏅᏗᎦᎵᏍᏙᏗᏍᎨ ᎤᏅᏟ; ᎠᎴ ᎤᏲᎴ ᎢᎸᎯᏢ ᏧᏠᏱᏍᏗᏱ; ᎠᎴ ᎧᏅᏑᎸ ᎤᏴᏍᏗᏱ ᏭᏴᎴᎢ, ᎠᎴ ᎾᎿ ᏚᏠᏱᎴᎢ.
31 ᎤᎬᏍᏉᎡᏃ, ᎠᎴ ᎤᏄᎪᏤᎢ, ᎠᎴ ᎬᏩᏛᏂᎡᏉ, ᎠᎴ ᎯᎠ ᏄᏪᏎᎢ, ᎠᎵᏍᏓᏴᏗ ᎢᏥᏝᎲᎦ.
32 ᎠᎴ ᎤᏩᏒ ᏕᎬᏩᏝᏁᎴᎢ, ᎠᎴ ᎠᎾᎵᏅᏟ ᎤᏅᏒ, ᎠᎴ ᎢᏥᏈᏱ ᎠᏁᎯ ᎠᎵᏍᏓᏴᎲᏍᎬ ᎠᎾᎵᏍᏓᏴᎲᏍᎩ, ᎾᏍᏉ ᎤᏅᏒ ᏙᎨᏥᏝᏁᎴᎢ; ᎢᏥᏈᏱᏰᏃ ᎠᏁᎯ ᎥᏝ ᎢᏧᎳᎭ ᎬᏩᎾᎵᏍᏓᏴᏗ ᏱᎨᏎ ᎠᏂᏈᎷ; ᎾᏍᎩᏴᏃ ᎤᏍᎦᎢᏍᏗᏳ ᎤᏂᏰᎸᏎ ᎢᏥᏈᏱ ᎠᏁᎯ.
33 ᎠᎴ ᎤᏬᎸ ᎢᎬᏱᏢ ᎠᏂᏁᎢ, ᎤᏓᏂᎵᎨ ᎢᎬᏱ ᎤᏪᏁᎢ, ᎣᏂᏃ ᎡᎯ ᎾᏍᎩᏯ ᏄᏍᏛ ᎤᏕᏔᏅ ᎤᏪᏁᎢ; ᎠᏂᏍᎦᏯᏃ ᎤᏅᏒ ᏓᎾᏓᏍᏆᏂᎪᏍᎨᎢ.
34 ᎢᎬᏱᏗᏢᏃ ᎤᏬᎸ ᎠᏝᎲ ᏫᏚᏁᎴ ᏧᎾᏁᎳᎩᎭ ᎠᎵᏍᏓᏴᏗ; ᎠᏎᏃ ᏇᏂ ᏩᏥᏁᎸᎯ ᎾᏍᎩ ᎢᏳᏩᎫᏗ ᎤᎶᏒᏍᏕ ᎠᏂᏐᎢ ᎢᎩ ᎨᏥᏁᎸᎢ. ᏚᎾᏗᏔᎮᏃ ᎠᎴ [ᏦᏩ] ᎢᏧᎳᎭ ᎣᏍᏛ ᎤᎾᏓᏅᏓᏕᎢ.
* ᎠᏯᏙᎸᎢ 44
1 ᎠᎴ ᎤᏁᏤᎴ ᎦᏁᎸ ᏄᎬᏫᏳᏌᏕᎩ, ᎯᎠ ᏄᏪᏎᎢ, ᎯᎠ ᎠᏂᏍᎦᏯ ᏕᎦᎶᏗ ᏧᎾᏤᎵ ᏘᎧᎵᏏ ᎠᎴᏍᏓᏴᏗ ᏘᎧᎵᏍᏓᏏ, ᎢᎦᎢ ᎬᏩᏂᏴᏍᏗ ᎬᏒᎢ, ᎠᎴ ᎠᏂᏏᏴᏫᎭ ᏧᎾᏤᎵᎦ ᎠᏕᎸ ᏕᎦᎶᏗᎯ ᏓᎱᏃᎲ ᏕᎩᎳᏁᎸᎭ.
2 ᎠᎴ ᎠᏆᏤᎵ ᎤᎵᏍᏈᏗ, ᎠᏕᎸ ᎤᏁᎬ ᎪᏢᏔᏅᎯ ᎯᎳᏏ ᎠᎱᏃᎲ ᏕᎦᎶᏗᎯ ᎾᏍᎩ ᎣᏂ ᎡᎩ, ᎠᎴ ᎾᏍᏉ ᎠᏕᎸ ᎤᏣᎴᏍᏗ ᎤᏩᎯᏍᏔᏅᎯ [ᏦᏙᎯᎳᏏ.] ᎠᎴ ᎾᏍᎩᏯ ᏦᏩ ᎤᏁᏤᎸ ᏄᏛᏁᎴᎢ.
3 ᏑᎾᎴᏃ ᎩᎳ ᏧᎩᏥᏍᎪᎢ, ᎠᏂᏍᎦᏯ ᎨᎦᏂᎩᏍᏔᏁᎢ, ᎤᏅᏒ, ᎠᎴ ᏗᏂᎵᎠᏅᎯᏛ.
4 ᎤᏂᏄᎪᏨᏃ ᎦᏚᎲᎢ, ᎠᎴ ᎥᏝ ᎠᏏ ᎢᏅᎯᏳ ᏱᏩᎾᎢᏎᎢ, ᏦᏩ ᎯᎠ ᏄᏪᏎᎴ ᎦᏁᎸ ᏄᎬᏫᏳᏌᏕᎩ, ᏔᎴᎲᎦ, ᎩᎨᎱᎦ ᎾᏍᎩ ᎠᏂᏍᎦᏯ; ᎠᎴ ᎿᏉ ᏫᎩᏯᏢᏔᎲᎭ, ᎯᎠ ᏂᎩᏪᏎᎸᎭ, ᎦᏙᏃ ᎣᏍᏛ ᏁᏣᏛᏁᎸ ᎤᏲᏉ ᎥᏣᏓᎫᏴᏓᏏ?
5 ᏝᏍᎪ ᎾᏍᎩ ᎯᎠ ᎠᎩᏅᏏᏓᏍᏗ ᎤᏗᏔᏍᏙᏗ ᏱᎩ? ᎠᎴ ᎤᏙᎯᏳᏒ ᎾᏍᎩ ᎬᏩᏙᎴᎰᎯᏍᏙᏗ ᎨᏒᎢ; ᎤᏲ ᏂᏣᏛᎦ ᎾᏍᎩ ᏥᏂᏣᏛᏁᎸ.
6 ᏫᏚᏢᏔᎮᏃ, ᎠᎴ ᎾᏍᎩᏯ ᏫᏂᏚᏪᏎᎴᎢ.
7 ᎯᎠᏃ ᏂᎬᏩᏪᏎᎴᎢ, ᎦᏙᏃ ᎾᏍᎩ ᏂᎦᏪᎭ ᎤᎬᏫᏳᎯ ᎣᎦᏤᎵ? ᎬᏩᏟᏍᏗ ᏘᏅᏏᏓᏍᏗ ᎾᏍᎩ ᎢᏳᎾᏛᏁᏗᏱ.
8 ᎬᏂᏳᏉ ᎠᏕᎸ ᎾᏍᎩ ᏥᏙᎩᏩᏛᎲ ᏓᎱᏃᎲ ᏕᎦᎶᏗᎯ ᏔᎵᏁ ᏥᏙᏨᏲᎮᎸᎩ ᎨᎾᏂ ᏥᏙᏛᎣᎩᏴᏍᏔᏅᎩ; ᎦᏙᏃ ᏲᏥᏃᏍᎩᎭ ᏣᏅᏏᏙᎯ ᎦᏁᎸ ᎠᏕᎸ ᎤᏁᎬ ᎠᎴ ᎠᏕᎸ ᏓᎶᏂᎨᎢ?
9 ᎩᎶ ᎯᎠ ᏘᏅᏏᏓᏍᏗ ᎠᏥᏩᏛᎡᎸᎭ, ᎾᏍᎩ ᎤᏲᎱᎯᏍᏗ ᎨᏎᏍᏗ, ᎠᏴᏃ ᎾᏍᏉ ᏣᎬᏫᏳᎯ ᏗᏍᎩᎾᏝᎢ ᏂᎦᎵᏍᏔᏅᎭ.
10 ᎯᎠᏃ ᏄᏪᏎᎢ, ᎢᏥᏁᏨᎪᎦ ᎾᏍᎩᏯ ᏄᏍᏕᏍᏗ, ᎩᎶ ᎾᏍᎩ ᎠᏥᏩᏛᎡᎸᎭ ᏥᏅᏏᏓᏍᏗ ᎨᏎᏍᏗ; ᏂᎯᏃ ᎢᏣᏚᏓᎴᏛ ᎨᏎᏍᏗ.
11 ᎿᏉᏃ ᎠᏂᏏᏴᏫᎭ ᎤᎵᏍᏗᏳ ᏚᏂᏞᏎ ᏕᎦᎶᏗ, ᎡᎳᏗᏃ ᏚᏂᏅᏁᎢ, ᎠᎴ ᎠᏂᏏᏴᎭ ᏚᏂᎱᏃᏴᎮ ᏧᎾᏤᎵ ᏕᎦᎶᏗ.
12 ᎤᏲᎴᏃ, ᎠᏓᏂᎵᎨ ᎤᏤᎵ ᎤᎴᏅᏔᏁᎢ, ᎠᎴ ᎣᏂᏱ ᎡᎯ ᏭᏍᏆᏗᏍᏔᏁᎢ; ᎤᎵᏍᏈᏗᏃ ᏇᏂ ᎤᏤᎵ ᏕᎦᎶᏗᎯ ᎤᏩᏛᎮᎢ.
13 ᎿᏉᏃ ᏚᏂᏣᎦᎸᎮ ᏧᎾᏄᏬ, ᎠᎴ ᎠᏂᏏᏴᏫᎭ ᏚᏂᏐᏈᎳᏁ ᏧᎾᏤᎵ ᏗᏂᎵᎠᏅᎯᏛ, ᎠᎴ ᎤᎾᏨᏎ ᏗᎦᏚᎲ ᏭᏂᎶᏎᎢ.
14 ᏧᏓᏃ ᎠᎴ ᎾᏍᎩ ᎠᎾᎵᏅᏟ ᏦᏩ ᎦᏁᎸ ᏭᏂᎷᏤᎢ; ᎾᏍᎩᏃ ᎠᏏᏉ ᎾᎿ ᎡᏙᎮᎢ; ᎢᎬᏱᏗᏢᏃ ᎤᏬᎸ ᎦᏙᎯ ᏚᎾᏓᏅᏁᎢ.
15 ᏦᏩᏃ ᎯᎠ ᏂᏚᏪᏎᎴᎢ, ᎦᏙᏉ ᎢᏣᏛᎦ? ᏝᏍᎪ ᏱᏥᎦᏔᎮ ᎠᏴ ᎾᏍᎩ ᎢᏯᏆᏍᏗ ᎤᏙᎯᏳᎯᏯ ᎬᏆᏙᎴᎰᎯᏍᏗ ᎨᏒᎢ?
16 ᏧᏓᏃ ᎯᎠ ᏄᏪᏎᎢ, ᎦᏙ ᏓᏨᏲᏎᎵ ᏣᎬᏫᏳᎯ? ᎠᎴ ᎦᏙ ᏓᏲᏣᏛᏂ? ᎠᎴ ᎦᏙ ᏓᏲᏣᏛᏁᎵ ᎣᎦᏚᏓᎴᏍᏗᏱ? ᎤᏁᎳᏅᎯ ᎤᏙᎴᎰᏒ ᎤᏂᏍᎦᏅᏨ ᏘᏅᏏᏓᏍᏗ; ᎬᏂᏳᏉ, ᏣᎬᏫᏳᎯ ᏕᏍᎩᎾᏝᎠ, ᎠᏴ ᎠᎴ ᎾᏍᏉ Ꮎ ᎤᎵᏍᏈᏗ ᎠᏥᏩᏛᎡᎸᎯ.
17 ᎯᎠᏃ ᏄᏪᏎᎢ, ᎬᏩᏟᏍᏗ ᎾᏍᎩ ᎢᏯᏆᏛᏁᏗᏱ; ᎤᎵᏍᏈᏗᏍᎩᏂ ᎠᏥᏩᏛᎡᎸᎯ, ᎾᏍᎩ ᏥᎾᏝᎢ ᎨᏎᏍᏗ; ᏂᎯᏍᎩᏂ ᏅᏩᏙᎯᏯᏛ ᏥᏣᏂᎩ ᎢᏥᏙᏙᏱ ᏫᏥᎶᎯ.
18 ᎿᏉᏃ ᏧᏓ ᎾᎥ ᏭᎷᏤᎴᎢ, ᎠᎴ ᎯᎠ ᏫᏄᏪᏎᎴᎢ, ᏣᎬᏫᏳᎯ ᎠᏆᏤᎵ ᎬᏔᏲᏏ ᎯᏅᏏᏓᏍᏗ ᏌᏉ ᎢᎧᏁᏨᎯ ᏣᏁᏤᏗᏱ, ᏣᎬᏫᏳᎯ ᎠᏆᏤᎵ; ᎠᎴ ᏞᏍᏗ ᏱᎾᎸᏤᎴᏍᏗ ᎯᏅᏏᏓᏍᏗ; ᏇᎵᏲᏰᏃ ᏄᏍᏛ ᎾᏍᎩᏯ ᏂᏣᏍᏗ ᏂᎯ.
19 ᏂᎯᏰᏃ ᏣᎬᏫᏳᎯ ᏕᎭᏛᏛᏅᎩ ᏘᏅᏏᏓᏍᏗ, ᎯᎠ ᏥᏂᏣᏪᏒᎩ, ᏥᎪ ᎢᏥᏙᏓ ᎡᎭ, ᎠᎴ ᎢᏥᏅᏟ?
20 ᎠᎴ ᎯᎠ ᏥᏂᏨᏪᏎᎸᎩ ᏣᎬᏫᏳᎯ, ᎣᎩᏙᏓ ᎡᎭ, ᎤᏛᏐᏅᎯ, ᎠᎴ ᎤᏪᏥ ᎤᏛᏐᏅᎯ ᎨᏒ ᎤᏕᏁᎸᎢ, ᎠᏲᎵᏉ; ᎤᏂᎵᏃ ᎤᏲᎱᏒ, ᎠᎴ ᎤᏩᏒ ᎤᏕᎯᏴ ᎤᏥ ᏧᏪᏥᏛᎯ, ᎤᏙᏓᏃ ᎤᎨᏳᎯᏳ ᎢᎩ.
21 ᏘᏅᏏᏓᏍᏗᏃ ᎯᎠ ᏥᏂᏕᎯᏪᏎᎸᎩ, ᏍᎩᏯᏘᏃᎮᎸᎭ, ᎠᎴ ᎾᏍᎩ ᏕᏥᏯᎦᎿᏅᎭ.
22 ᎠᎴ ᎯᎠ ᏥᏂᏨᏪᏎᎸᎩ ᏣᎬᏫᏳᎯ, ᎠᏫᏄᏣ ᎥᏝ ᎬᏮᏕᎢᏍᏗ ᏱᎩ ᎤᏙᏓ; ᎢᏳᏰᏃ ᎤᏙᏓ ᏳᏮᏕᏨ, [ᎤᏙᏓ] ᏯᏲᎱᎯ.
23 ᎠᎴ ᎯᎠ ᏥᏂᏕᎯᏪᏎᎸᎩ ᏘᏅᏏᏓᏍᏗ, ᎢᏳᏃ ᏁᏣᏘᏃᎸᎾ ᎢᎨᏎᏍᏗ ᎣᏂ ᎡᎯ ᎢᏥᏅᏟ, ᎥᏝ ᎿᏉ ᎢᎸᎯᏳ ᏴᎨᏥᎪᏩᏛ ᎠᏆᎧᏛᎢ.
24 ᎯᎠᏃ ᏄᎵᏍᏔᏅᎩ, ᎾᏍᎩ ᎿᏉ ᏫᎣᏥᎷᏤᎸ ᎯᏅᏏᏓᏍᏗ ᎡᏙᏓ, ᎣᏥᏃᏁᎸᎩ ᏂᏣᏪᏒ ᏣᎬᏫᏳᎯ.
25 ᎣᎩᏙᏓᏃ ᎯᎠ ᏄᏪᏒᎩ, ᏔᎵᏁ ᏥᏤᎾ, ᎤᏍᏗ ᎠᎵᏍᏓᏴᏗ ᏫᏍᎩᏩᎯᏏ.
26 ᎯᎠᏃ ᏃᎩᏪᏒᎩ, ᎥᏝ ᏴᎦᏲᏤᎾ; ᎢᏳᏍᎩᏂ ᎣᏂ ᎡᎯ ᏍᎩᏅᏟ ᏲᏤᎭ, ᎩᎳ ᏲᏤᎾ; ᎥᏝᏰᏃ ᏴᎦᏲᏥᎪᏩᏛ ᎾᏍᎩ ᎠᏍᎦᏯ ᎤᎧᏛ, ᎬᏂ ᎣᏂ ᎡᎯ ᏍᎩᏅᏟ ᏲᏤᎭ.
27 ᎯᏅᏏᏓᏍᏗᏃ ᎡᏙᏓ ᎯᎠ ᏃᎩᏪᏎᎸᎩ, ᏂᎯ ᎢᏥᎦᏔᎭ ᎠᏆᏓᎵᎢ ᎠᏂᏔᎵᏉ ᎠᏂᏧᏣ ᏓᎩᎾᏄᎪᏫᏎᎸᎢ;
28 ᏌᏉᏃ ᎢᎸᎯᏢ ᏩᎩᎶᎯᏎᎸᎢ, ᎠᎴ ᎯᎠ ᎾᎩᏪᏒᎢ, ᎤᏙᎯᏳᎯᏯ ᎠᏥᏓᎦᎸᎢᏒ; ᎥᏝᏃ ᎣᏂ ᏱᏥᎪᎣᎢ;
29 ᎢᏳᏃ ᎾᏍᏉ ᎯᎠ ᏱᏍᎩᏯᏅᎡᎸ ᎠᎴ ᎤᏲ ᏱᏄᎵᏍᏓᏁᎸ, ᎤᏁᎬ ᏗᎩᏍᏗᏰᎩ ᏧᏂᏲᎱᏒᎯ ᏩᏁᎲ ᏮᏓᏍᎩᏯᏘᏃᎵ ᎤᏲ ᎬᏆᏓᏅᏘ.
30 ᎢᏳᏃ ᎾᏍᎩ ᏫᏥᎷᏤᎸᎭ ᎯᏅᏏᏓᏍᏗ ᎡᏙᏓ, ᏃᏤᎲᎾᏃ ᎢᎨᏎᏍᏗ ᎠᏫᏄᏣ, (ᎤᏩᏒᏰᏃ ᎬᏅᎠᏫᏄᏣ ᎬᏅ ᎬᎿᏗᏍᏗ;)
31 ᎯᎠ ᏅᏓᎦᎵᏍᏔᏂ, ᎿᏉ ᎠᎪᎲ ᎠᏫᏄᏣ ᏃᏤᎲᎾ ᎨᏒᎢ, ᎾᏍᎩ ᏛᏲᎱᏏᏉ; ᎠᎴ ᏘᏅᏏᏗ ᎾᏍᎩ ᎤᏁᎬ ᏧᏍᏘᏰᎩ ᎯᏅᏏᏓᏍᏗ ᎣᎩᏙᏓ ᏧᏂᏲᎱᏒᎩ ᏩᏁᎲ ᏮᏓᏲᏣᏘᏃᎵ ᎤᏲ ᎬᏩᏓᏅᏘ.
32 ᎠᏴᏰᏃ ᏍᎩᏅᏏᏓᏍᏗ ᏔᎵ ᏥᏯᏛᏓᏁᎸᎩ ᎠᏫᏄᏣ, ᎡᏙᏓ ᏥᏯᏚᏓᎳᏁᎸᎩ, ᎯᎠ ᎾᎩᏪᏒᎩ, ᎢᏳᏃ ᏔᎵᏁ ᏂᎬᏯᏘᏃᎮᎸᎾ ᎢᎨᏎᏍᏗ, ᎠᏴ ᎬᏍᎦᏅᏤᎸᎯ ᎨᏎᏍᏗ ᎡᏙᏓ ᏂᎪᎯᎸᎢ.
33 ᎾᏍᎩ ᎢᏳᏍᏗ ᎯᏅᏏᏓᏍᏗ ᏩᏘᎩᏴ ᏩᏓᏁᏟᏴᏍᏓᏏ ᎠᏫᏄᏣ, ᎾᏍᎩ ᎯᎾᏝᎢ ᏫᏂᎦᎵᏍᏓ ᏩᎬᏫᏳᎯ; ᎠᏫᏄᏣᏃ ᏧᏂᎵ ᏫᎠᏁᎾ.
34 ᎦᏙᏰᏃ ᏱᎦᎵᏍᏙᏓ ᎡᏙᏓ ᏱᏫᏥᎷᏥᏏ, ᎠᏫᏄᏣ ᏃᏍᏕᎲᎾ ᏱᎩ? ᎠᎴ ᏱᏥᎪᏩᏛ ᎤᏲ ᎢᏳᎵᏍᏓᏁᏗ ᎨᏒ ᎡᏙᏓ?
* ᎠᏯᏙᎸᎢ 45
1 ᏦᏩᏃ ᎥᏝ ᎬᏩᏛᏂᏗᏍᏗ ᏱᎨᏎ ᏂᎦᏛ ᎠᏂᎦᏔᎲ ᎾᏍᎩ ᎾᎿ ᎠᏂᏙᎾᎢ; ᎾᏍᎩᏃ ᎯᎠ ᏄᏪᏎᎢ, ᏂᎦᏛ ᎩᏄᎪᏩ ᏥᏯᎥᎢ; ᎥᏝᏃ ᎩᎶ ᏦᏩ ᏱᏓᏂᏙᎨ, ᎬᏂᎨᏒ ᏂᏚᏩᏁᎸ ᎠᎾᎵᏅᏟ ᎾᏍᎩ ᎨᏒᎢ.
2 ᎠᏍᏓᏯᏃ ᏚᏠᏱᎴᎢ; ᎢᏥᏈᏱᏃ ᎠᏁᎯ ᎤᎾᏛᎦᏁᎢ, ᎠᎴ ᏇᎵᏲ ᏚᏓᏘᎾᎥ ᎤᎾᏛᎦᏁᎢ.
3 ᏦᏩᏃ ᎯᎠ ᏂᏚᏪᏎᎴ ᎠᎾᎵᏅᏟ, ᎠᏴ ᏦᏩ; ᎡᏙᏓᏍᎪ ᎠᏏᏉᎡᎭ? ᎠᎾᎵᏅᏟᏃ ᎥᏝ ᎦᎬᏩᏁᏤᏗ ᏱᎨᏎᎢ; ᎤᎾᏕᏯᏙᏗᏍᎨᏰᏃ ᎬᏩᎪᏩᏗᏍᎬᎢ.
4 ᏦᏩᏃ ᎯᎠ ᏂᏚᏪᏎᎴ ᎠᎾᎵᏅᏟ, ᎾᎥ ᏍᎩᎷᏥᏏ; ᎾᎥᏃ ᎤᏂᎷᏤᎢ. ᎯᎠᏃ ᏄᏪᏎᎢ, ᎠᏴ ᏦᏩ ᎢᏥᏅᏟ, ᎾᏍᎩ ᎢᏥᏈᏱ ᏩᎦᏘᏅᏍᏙᏗᏱ ᏤᏥᎾᏗᏅᏒᎩ.
5 ᎿᏉᏃ ᎥᏞᏍᏗ ᎤᏲ ᏱᏣᏓᏅᏖᏍᏗ, ᎠᎴ ᏞᏍᏗ ᎢᏨᏒ ᏱᏣᏓᏂᏆᏘᎮᏍᏗ, ᎾᏍᎩ ᎡᏍᎦᏂ ᏗᏍᎩᎾᏗᏅᏍᏔᏅᎢ; ᎤᏁᎳᏅᎯᏰᏃ ᎢᎬᏱ ᏗᎩᏅᏎ ᏓᏅᏅ [ᏴᏫ] ᏗᎦᏥᏍᏕᎸᎡᏗᏱ.
6 ᎿᏉᏰᏃ ᏔᎵ ᎾᏕᏘᏴ ᏓᎪᏄᎶᎯ; ᎠᎴ ᎠᏏ ᎾᏍᎩ ᏧᏕᏘᏴᏛ, ᎥᏝ ᎦᏓᎷᎪᏗᏱ ᎠᎴ ᎠᏍᎫᏕᏍᏗᏱ ᏱᎨᏎᏍᏗ.
7 ᎤᏁᎳᏅᎯᏃ ᎢᎬᏱ ᏗᎩᏅᏒ, ᎢᏨᏍᏕᎸᎡᏗᏱ ᎢᏣᏁᏢᏔᏅᎯ ᎨᏒ ᎡᎶᎯ, ᎠᎴ ᏕᏨᏅ ᏗᏨᏍᏕᎸᎡᏗᏱ, ᎤᏣᏘ ᎤᏍᏆᏂᎪᏗ ᎬᏗᏍᎬ ᎢᏨᏳᏓᎴᏍᎬᎢ.
8 ᎾᏍᎩᏃ ᎥᏝ ᏂᎯ ᎠᏂ ᏴᏗᏍᎩᏅᏎᎢ, ᎤᏁᎳᏅᎯᏍᎩᏂ; ᎠᎴ ᏇᎵᏲ ᎤᏙᏓ ᎾᏋᏁᎸ, ᎠᎴ ᎾᎩᎬᏫᏳᏒ ᏂᎦᎥ ᎦᏁᎸᎢ, ᎠᎴ ᏨᏆᏁᎶᏗ ᏂᎬᎾᏛ ᎢᏥᏈᏱ.
9 ᏞᎩᏳᏃ ᎡᏙᏓ ᏪᏥᎷᏥᏏ, ᎠᎴ ᎯᎠ ᏫᏁᏥᏪᏏ, ᎯᎠ ᏂᎦᏪᎭ ᏤᏥ ᏦᏩ, ᎤᏁᎳᏅᎯ ᏨᏆᏁᎶᏗ ᎾᏋᏁᎸ ᏂᎬᎾᏛ ᎢᏥᏈᏱ; ᏖᏒᎭ ᏍᎩᎷᏤᎸᎭ, ᏞᏍᏗ ᏣᏙᎯᏛᎩ.
10 ᎪᏌᏂᏃ ᏚᏙᎥ ᎭᏁᎳᏛᎭ, ᎠᎴ ᎾᎥᏉ ᏂᏕᎩᎾᏓᎴᏍᏗ, ᏂᎯ ᎠᎴ ᏗᏤᏥ, ᎠᎴ ᏗᏤᏥ ᏧᏁᏥ, ᎠᎴ ᏗᏣᏤᎵ ᎠᏫ, ᎠᎴ ᏩᎦ, ᎠᎴ ᏂᎦᎥ ᏣᏤᎵ ᎨᏒᎢ.
11 ᎠᎴ ᎾᎿ ᏓᎬᏰᎶᎵ; ᎠᏏᏰᏃ ᎾᏍᎩ ᏧᏕᏘᏴᏛ ᏥᏓᎪᏄᎸ; ᏂᎯᏰᏃ, ᎠᎴ ᏕᏣᏓᏘᎾᎥᎢ, ᎠᎴ ᏂᎦᏛ ᏗᏣᏤᎵ ᎨᏒ ᎤᏲ ᎢᏣᏛᎿᏕᎩ ᏱᏂᎦᎵᏍᏓ.
12 ᎠᎴ ᎬᏂᏳᏉ, ᏗᏥᎦᏙᎵ ᏓᎪᏩᏘᎭ, ᎠᎴ ᎥᎩᏅᏟ ᏇᏂ ᏗᎦᏙᎵ ᎾᏍᎩ ᎠᏴ ᏥᎣᎵ ᎨᏒ ᏥᏥᏬᏁᏗᎭ.
13 ᎠᎴ ᎡᏥᏃᏁᎸᎭ ᎡᏙᏓ ᏂᎦᎥ ᎦᎸᏉᏗᏳ ᎾᏆᏛᏅ ᎢᏥᏈᏱ, ᎠᎴ ᏂᎦᎥ ᎢᏥᎪᎲᎢ; ᎠᎴ ᏞᎩᏳ ᎠᏂ ᎡᏙᏓ ᎡᏣᏘᏃᎸᎭ.
14 ᎠᎴ ᎤᏅᏟ ᏇᏂ ᎠᎩᎵᎨᏂ ᎤᏪᏯᎸᏤᎢ, ᎠᎴ ᏚᏠᏱᎴᎢ; ᎠᎴ ᏇᏂ ᏚᏠᏱᎴ ᏦᏩ ᎠᎩᎵᎨᏂ ᎦᏯᎸᎢ.
15 ᎠᎴ ᎾᏍᏉ ᏚᏙᏪᏙᏁ ᏂᎦᏛ ᎠᎾᎵᏅᏟ, ᎠᎴ ᏚᏪᏯᎸᏤ ᏚᏠᏱᎴᎢ; ᎩᎳᏃ ᎣᏂ ᎠᎾᎵᏅᏟ ᎬᏩᎵᏃᎮᏔᏁᎢ.
16 ᎠᏂᏃᎮᏍᎬᏃ ᎾᏍᎩ ᏇᎵᏲ ᎦᏁᎸ ᎢᏴᏛ ᏭᎾᏛᎦᏁᎢ, ᎯᎠ ᎾᏂᏪᏍᎨᎢ, ᏦᏩ ᎠᎾᎵᏅᏟ ᎠᏂᎷᎩ; ᏇᎵᏲᏃ ᎣᏂᏳ ᎤᏰᎸᏁᎢ, ᎠᎴ ᎾᏍᎩ ᏧᏅᏏᏓᏍᏗ.
17 ᏇᎵᏲᏃ ᎯᎠ ᏄᏪᏎᎴ ᏦᏩ, ᎢᏣᎵᏅᏟ ᎯᎠ ᏂᎩᏪᏏ, ᎯᎠ ᏂᏣᏛᎦ; ᏗᏥᏐᏈᎸᎦ ᏗᏥᏐᏈᎸᏗ, ᎠᎴ ᎢᏤᎾ ᎨᎾᏂᏱ ᏫᏥᎶᎯ;
18 ᎠᎴ ᏙᏗᏣᏘᏁᏒᎭ ᎢᏥᏙᏓ ᎠᎴ ᏕᏣᏓᏘᎾᎥᎢ, ᎠᎴ ᎠᏴ ᏍᎩᎷᏤᎸᎭ; ᎠᎴ ᎣᏌᏂ ᎦᏙᎯ ᎢᏥᏈᏱ ᏓᏨᏁᎵ, ᎠᎴ ᎦᏙᎯ ᎦᎵᏦᏅ ᎢᏣᎵᏍᏓᏴᏗᏍᎨᏍᏗ.
19 ᎿᏉ ᎡᏣᏁᏥ, ᎯᎠ ᎾᏍᎩ ᏂᏣᏛᎦ; ᏓᏆᎴᎷ ᎠᏂ ᎢᏥᏈᏱ ᏗᏥᏫᏛ, ᏧᎾᏦᏗ ᏗᏤᏥ ᏧᎾᏍᏗᎦ, ᎠᎴ ᏗᏣᏓᎵᎢ, ᎢᏥᏙᏓᏃ ᏤᏣᏘᏁᏒᎭ, ᎠᎴ ᎢᏥᎷᏨᎭ.
20 ᎠᎴ ᏞᏍᏗ ᏱᏥᎨᏳᎲᏍᎨᏍᏗ ᎪᎱᏍᏗ ᎢᏥᎿᎥᎢ; ᎣᏌᏂᏰᏃ ᎦᏙᎯ ᎢᏥᏈᏱ ᎢᏣᏤᎵᎦ.
21 ᎢᏏᎵᏃ ᏧᏪᏥ ᎾᏍᎩ ᏄᎾᏛᏁᎴᎢ; ᏦᏩᏃ ᏚᏁᎴ ᏓᏆᎴᎷ ᎾᏍᎩᏯ ᏄᏪᏒ ᎤᏁᏨ ᏇᎵᏲ, ᎠᎴ ᎤᎾᎡᏃᏗ ᏚᏁᎴ ᏩᎾᎢᏒᎢ.
22 ᎾᏂᎥ ᎠᏂᏏᏴᏫᎭ ᏚᏅᏁᎴ ᏧᎾᏄᏩᎢᏴᏍᏗ ᏗᏄᏬ; ᏇᏂᏍᎩᏂ ᏦᎢᏧᏈ ᎠᏰᎵ ᎠᏕᎸ ᏚᏁᎴᎢ, ᎯᏍᎩᏃ ᎢᏧᏄᏩᎢᏴᏍᏗ ᏗᏄᏬ;
23 ᎤᏙᏓᏃ ᎯᎠ ᏄᏍᏕ ᏭᏁᎴᎢ; ᎠᏍᎪᎯ ᏗᏂᎵᎠᏅᎯᏛ ᏗᏐᏈᎵ ᎣᏌᏂ ᎢᏥᏈᏱ ᎤᏕᏅᎯ, ᎠᎴ ᎠᏍᎪᎯ ᎠᏂᎩᏏ ᏗᏂᎵᎠᏅᎯᏛ ᏗᏐᏈᎵ ᎤᏣᎴᏍᏗ, ᎠᎴ ᎦᏚ, ᎠᎴ ᎤᏕᏃᏗ, ᎤᏙᏓ ᏣᎢᏒ ᎤᎵᏍᏓᏴᏗ.
24 ᎾᏍᎩᏃ ᏚᏂᎩᏍᏔᏁ ᎠᎾᎵᏅᏟ, ᎠᎴ ᎤᎾᏂᎩᏎᎢ; ᎯᎠᏃ ᏂᏚᏪᏎᎴᎢ, ᏞᏍᏗ ᏫᏣᎢᏒᏉ ᏥᏥᏲᏠᎯᏎᎵ.
25 ᎤᏂᏄᎪᏤᏃ ᎢᏥᏈᏱ, ᎠᎴ ᎨᎾᏂᏱ ᏭᏂᎷᏤ, ᏤᎦᏈᏱ ᎤᏂᏙᏙᏱ,
26 ᎠᎴ ᎤᏂᏃᏁᎴᎢ, ᎯᎠ ᏄᏂᏪᏎᎢ, ᏦᏩ ᎠᏏᏉ ᎡᎭ, ᎠᎴ ᎾᏍᎩ ᎤᎬᏫᏳᎯ ᏂᎬᎾᏛ ᎢᏥᏈᏱ; ᏤᎦᏈᏃ ᎤᎾᏫ ᎤᎸᏕᎴᎢ, ᎥᏝᏰᏃ ᏱᏚᏬᎯᏳᏁᎢ.
27 ᎬᏩᏃᏁᎴᏃ ᎾᏍᎩ ᏂᎦᏛ ᏦᏩ ᏄᏪᏒᎢ, ᎾᏍᎩ ᏚᏬᏁᏔᏅᎢ; ᎠᎴ ᎿᏉ ᏚᎪᎲ ᏓᏆᎴᎷ ᎾᏍᎩ ᏦᏩ ᏂᏙᏓᏳᏓᏅᏏᏛ ᏧᏦᏗ, ᎤᏂᏙᏓ ᏤᎦᏈ ᎤᏓᏅᏙ ᎤᏩᏂᎦᎵᏍᏙᏎᎢ.
28 ᎢᏏᎵᏃ ᎯᎠ ᏄᏪᏎᎢ, Ꭷ, ᏰᎵᏉ; ᏦᏩ ᎠᏇᏥ ᎠᏏᏉ ᎡᎭ; ᏓᎨᏏ ᏓᏥᏯᎦᏔᏁᏏ ᎠᏏᏉ ᎾᎩᏲᎱᏒᎾ.
* ᎠᏯᏙᎸᎢ 46
1 ᎢᏏᎵᏃ ᎤᏂᎩᏎ ᏚᏘᏅᏎ ᏂᎦᏛ ᏚᏪᎧᎲᎢ, ᎠᎴ ᏈᏯᏏᏆ ᏭᎷᏤᎢ, ᎠᎴ ᎠᏥᎸ ᎤᏪᎴᎴ ᎤᏁᎳᏅᎯ, ᎤᏙᏓ ᎡᏏᎩ ᎤᏤᎵᎦ.
2 ᎤᏁᎳᏅᎯᏃ ᎢᏏᎵ ᎤᏁᏤᎴ ᏒᏃᏱ ᎤᏁᎳᏫᏎᎲᎢ, ᎯᎠ ᏄᏪᏎᎢ, ᏤᎦᏈ, ᏤᎦᏈ. ᎯᎠᏃ ᏄᏪᏎᎢ, ᎠᏂ.
3 ᎯᎠᏃ ᏄᏪᏎᎢ, ᎠᏴ ᎠᏆᏁᎳᏅᎯ, ᏣᏙᏓ ᎤᏤᎵᎦ ᎤᏁᎳᏅᎯ; ᏞᏍᏗ ᏱᏍᎦᎢᎮᏍᏗ ᎢᏥᏈᏱ ᏤᏅᏍᏗᏱ; ᎾᎿᏰᏃ ᏂᎯ ᎡᏉᎯᏳ ᎤᎾᏓᏣᎵᏛ ᏴᏫ ᏅᏓᎬᏴᏁᎵ;
4 ᎠᏴ ᏙᏓᎬᎦᎿᏩᏗᏙᎵ ᎢᏥᏈᏱ ᏫᎦᎷᎩ; ᎠᎴ ᎤᏙᎯᏳᎯᏯ ᏔᎵᏁ ᏛᎬᏯᏘᏃᎵ; ᎠᎴ ᏦᏩ ᎠᏎ ᏙᏛᏏᏔᏗ ᏘᎦᏙᎵ.
5 ᏤᎦᏈᏃ ᎤᏂᎩᏎ ᏈᏯᏏᏆ, ᎠᎴ ᎢᏏᎵ ᏧᏪᏥ ᎤᎾᏘᏅᏎ ᏤᎦᏈ ᎤᏂᏙᏓ, ᎠᎴ ᎾᏍᎩ ᏧᏁᏥ ᏄᎾᏍᏗᎦ, ᎠᎴ ᏧᎾᏓᎵᎢ, ᏚᏂᏲᏔᏁ ᏓᏆᎴᎷ ᎾᏍᎩ ᏇᎵᏲ ᏥᏙᏧᏓᏅᏎ ᏧᏦᏗ.
6 ᎠᎴ ᎦᎾᏝᎢ ᏚᎾᏘᏅᏎᎢ, ᎠᎴ ᏧᎬᏩᎶᏗ ᎤᏂᏴᏎ ᎾᏍᎩ ᎨᎾᏂᏱ ᎤᏂᏟᏌᏅᎯ, ᎢᏥᏈᏱᏃ ᏭᏂᎷᏤᎢ, ᏤᎦᏈ, ᎠᎴ ᏂᎦᏛ ᎾᏍᎩ ᎤᏁᏢᏔᏅᎯ ᎨᏒ ᎠᏁᎮᎢ.
7 ᏧᏪᏥ ᎠᏂᏍᎦᏯ, ᎠᎴ ᎾᏍᎩ ᏧᏪᏥ ᏧᏁᏥ ᎠᏁᎮᎢ, ᎠᎴ ᏧᏪᏥ ᎠᏂᎨᏴ, ᎠᎴ ᏧᏪᏥ ᎠᏂᏍᎦᏯ ᏧᏁᏥ ᎠᏂᎨᏴ, ᎠᎴ ᏂᎦᏛ ᎤᏁᏢᏔᏅᎯ ᎨᏒ ᎢᏥᏈᏱ ᏫᏚᏘᏃᎴᎢ.
8 ᎯᎠᏃ ᎾᏍᎩ ᏄᏍᏗ ᏚᎾᏙᎥ ᏘᏏᎵ ᏧᏪᏥ, ᎾᏍᎩ ᏥᏭᏂᎷᏤ ᎢᏥᏈᏱ, ᏤᎦᏈ ᎠᎴ ᎾᏍᎩ ᏧᏪᏥ; ᎷᏈᏂ, ᏤᎦᏈ ᎢᎬᏱ ᎤᏕᏁᎸᎯ.
9 ᎷᏈᏂᏃ ᏧᏪᏥ, ᎭᏃᎦ, ᎠᎴ ᏆᎷ, ᎠᎴ ᎮᏏᎶᏅ, ᎠᎴ ᎧᎹ.
10 ᏏᎻᏯᏂᏃ ᏧᏪᏥ, ᏥᎽᎡᎵ, ᎠᎴ ᏤᎻᏂ, ᎠᎴ ᎣᎭᏗ, ᎠᎴ ᏤᎩᏂ, ᎠᎴ ᏐᎭ, ᎠᎴ ᏐᎵ ᎨᎾᏂ ᎡᎯ ᎠᎨᏴ ᎤᏪᏥ.
11 ᎵᏫᏃ ᏧᏪᏥ, ᎦᏐᏂ, ᎪᎭᏗ, ᎠᎴ ᎻᎴᎳ.
12 ᏧᏓᏃ ᏧᏪᏥ, ᎥᎵ, ᎠᎴ ᎣᎾᏂ, ᎠᎴ ᏏᎳ, ᎠᎴ ᏇᎵᏏ, ᎠᎴ ᏎᎳ; ᎠᏎᏃ ᎥᎵ ᎠᎴ ᎣᎾᏂ ᎨᎾᏂᏱᏉ ᎢᏴᏛ ᏚᏂᏲᎱᏎᎢ. ᎯᎠᏃ ᎾᏍᎩ ᏇᎵᏏ ᏧᏪᏥ, ᎮᏏᎶᎻ, ᎠᎴ ᎮᎹᎵ.
13 ᎢᏏᎦᏃ ᏧᏪᏥ, ᏙᎳ, ᎠᎴ ᏊᏩ, ᎠᎴ ᏦᏈ ᎠᎴ ᏏᎻᎶᏂ.
14 ᏤᏆᎳᏂᏃ ᏧᏪᏥ, ᏏᎴᏗ, ᎠᎴ ᎢᎶᏂ, ᎠᎴ ᏣᎵᎵ.
15 ᎯᎠ ᎾᏍᎩ ᎵᎠ ᏧᏪᏥ, ᎾᏍᎩ ᏧᎾᏄᎪᏫᏎᎸᎯ ᏤᎦᏈ ᏇᏓᏁᎳᎻᏱ, ᎠᎴ ᎠᎨᏴ ᎤᏪᏥ ᏓᏱᎾ; ᎾᏂᎥᏃ ᎾᏍᎩ ᏤᎦᏈ ᏧᏪᏥ ᎠᏂᏍᎦᏯ ᎠᎴ ᎠᏂᎨᏴ ᏦᎠᏍᎪᎯ ᏦᎢᎦᎵ ᎾᏂᎡᎢ.
16 ᎦᏗᏃ ᏧᏪᏥ; ᏥᏈᏲᏂ, ᎠᎴ ᎭᎩ, ᎠᎴ ᏑᏂ, ᎠᎴ ᎡᏏᏉᏂ, ᎢᎳ, ᎠᎴ ᎡᎶᏗ, ᎠᎴ ᎡᎵᎳ.
17 ᎡᏌᏃ ᏧᏪᏥ; ᏥᎻᎾ, ᎠᎴ ᎢᏑᎠ, ᎠᎴ ᎢᏑᎢ, ᎠᎴ ᏈᎳᏯ, ᎠᎴ ᏏᎳ ᎾᏍᎩᏉ ᎤᏂᏙ; ᏈᎳᏯᏃ ᏧᏪᏥ; ᎯᏆ ᎠᎴ ᎹᎵᎦᏱᎵ.
18 ᎯᎠ ᎾᏍᎩ ᏏᎵᏆ ᏧᏪᏥ ᎾᏍᎩ ᎴᏈᏂ ᏧᏪᎧᏁᎸᎯ ᎤᏪᏥ ᎵᎠ; ᎠᎴ ᎾᏍᎩ ᎯᎠ ᏚᎾᏄᎪᏫᏎᎴ ᏤᎦᏈ, ᏓᎳᏚ ᎢᏯᏂᏛ.
19 ᎴᏥᎵᏃ ᏧᏪᏥ ᎾᏍᎩ ᏤᎦᏈ ᎤᏓᎵᎢ; ᏦᏩ ᎠᎴ ᏇᏂ.
20 ᏦᏩᏃ ᎢᏥᏈᏱ ᎬᏩᏕᏁᎸᎯ ᎾᏍᎩ ᎻᎾᏌ, ᎠᎴ ᎢᏆᎻ, ᎾᏍᎩ ᎠᏏᎾ ᏉᏗᏈᎳ ᎣᏂ ᏚᏙᎥ ᎠᏥᎸ ᏗᎨᎴᎯ ᎤᏪᏥ ᏧᎾᏄᎪᏫᏎᎸᎯ.
21 ᏇᏂᏃ ᏧᏪᏥ, ᏈᎳ, ᎠᎴ ᏈᎦ, ᎠᎴ ᎠᏏᏇᎵ, ᎠᎴ ᎩᎳ, ᎠᎴ ᏁᎡᎹᏂ, ᎠᎴ ᎢᎭ, ᎠᎴ ᎶᏏ, ᎹᏈᎻ, ᎠᎴ ᎭᏈᎻ, ᎠᎴ ᎠᏗ.
22 ᎯᎠ ᎾᏍᎩ ᎴᏥᎵ ᏧᏪᏥ, ᎾᏍᎩ ᏤᎦᏈ ᎬᏩᏕᏁᎸᎯ; ᏂᎦᏛᏃ ᏂᎦᏚ ᎾᏂᎡᎢ.
23 ᏕᏂᏃ ᏧᏪᏥ ᎱᏏᎻ.
24 ᏁᏩᏔᎵᏃ ᏧᏪᏥ; ᏣᏏᎵ, ᎠᎴ ᎫᏂ, ᎠᎴ ᏤᏌ, ᎠᎴ ᏏᎵᎻ.
25 ᎯᎠ ᎾᏍᎩ ᏈᎳ ᏧᏪᏥ, ᎾᏍᎩ ᎴᏈᏂ ᏧᏪᎧᏁᎴ ᎤᏪᏥ ᎴᏥᎵ, ᎾᏍᎩᏃ ᎯᎠ ᏚᎾᏄᎪᏫᏎᎴ ᏤᎦᏈ; ᏂᎦᏛᏃ ᎦᎵᏉᎩ ᎾᏂᎡᎢ.
26 ᏂᎦᏛᏃ ᏴᏫ ᏤᎦᏈ ᏧᏂᎷᏤ ᎢᏥᏈᏱ, ᎾᏍᎩ ᏅᏓᏳᎾᏓᎴᏅᎯ, ᏂᏓᏁᏢᏛᎾ ᏤᎦᏈ ᏧᏪᏥ ᏧᎾᏓᎵᎢ, ᏂᎦᏛ ᎾᏍᎩ ᏴᏫ ᏑᏓᎵᏍᎪᎯ ᏑᏓᎵᎦᎵ ᎾᏂᎡᎢ.
27 ᏦᏩᏃ ᏧᏪᏥ ᎢᏥᏈᏱ ᎬᏩᏕᏁᎸᎯ ᎠᏂᏔᎵ ᎨᏎᎢ; ᏂᎦᏛᏃ ᏴᏫ ᏤᎦᏈ ᏚᏓᏘᎾᎥᎢ, ᎾᏍᎩ ᎢᏥᏈᏱ ᏅᏓᏳᏂᎶᏒᎯ, ᎦᎵᏆᏍᎪᎯ ᎾᏂᎡᎢ.
28 ᏧᏓᏃ ᎤᏅᏎ ᎢᎬᏱ ᏭᎶᎯᏍᏗᏱ ᏦᏩ ᏧᏬᎸᎢ, ᎾᏍᎩ ᎪᏌᏂ ᎢᏗᏢ ᏭᎦᏙᏗᏱ; ᎠᎴ ᎪᏌᏂ ᎦᏓ ᎠᎲ ᏭᏂᎷᏤᎢ.
29 ᏦᏩᏃ ᎤᏛᏅᎢᏍᏔᏁ ᏓᏆᎴᎷ, ᎠᎴ ᎪᏌᏂ ᎤᏪᏅᏎ ᏚᏠᏒᏎ ᎤᏙᏓ ᎢᏏᎵ, ᎠᎴ ᎬᏂᎨᏒ ᏄᏛᏁᎴᎢ; ᎠᎴ ᎠᎩᎵᎨᏂ ᎤᏪᏯᎸᏤᎢ, ᎠᎴ ᎤᏬᎯᏤ ᏚᏠᏱᎴ ᎠᎩᎵᎨᏂ ᎤᏯᎸᎢ.
30 ᎠᏏᎵᏃ ᎯᎠ ᏄᏪᏎᎴ ᏦᏩ, Ꭷ, ᎿᏉ ᏫᏥᏲᎤᎯ, ᎾᏍᎩ ᏣᎧᏛ ᎠᏏ ᏨᏥᎪᏩᏛ, ᏅᏗᎦᎵᏍᏙᏗᎭ ᎠᏏᏉ ᎲᏅᎢ.
31 ᏦᏩᏃ ᎯᎠ ᏂᏚᏪᏎᎴ ᎠᎾᎵᏅᏟ, ᎠᎴ ᎾᏍᎩ ᎤᏙᏓ ᏚᏓᏘᎾᎥᎢ, ᏓᎨᏏ, ᎠᎴ ᎬᏂᎨᏒ ᏅᏓᏥᏴᏁᎵ ᏇᎵᏲ, ᎠᎴ ᎯᎠ ᏅᏓᎦᏥᏪᏎᎵ, ᎣᏣᎵᏅᏟ, ᎠᎴ ᎡᏙᏓ ᏚᏓᏘᎾᎥᎢ, ᎾᏍᎩ ᎨᎾᏂᏱ ᏣᏁᎲᎩ, ᎬᎩᎷᏥ;
32 ᎠᎴ ᎠᏂᏍᎦᏯ ᎠᏫ ᏗᏂᎦᏘᏯ, ᎦᎾᏝᎢᏰᏃ ᏗᏂᎧᎿᏩᏗᏙᎯ, ᎠᎴ ᏚᎾᏘᏃᎸ ᎠᏫ, ᎠᎴ ᏩᎦ, ᎠᎴ ᏂᎦᏛ ᎤᏂᎿᎥᎢ.
33 ᎯᎠᏃ ᏅᏓᎦᎵᏍᏔᏂ ᎿᏉ ᎾᏍᎩ ᏇᎵᏲ ᏗᏥᏯᏅᎲᎭ, ᎠᎴ ᎯᎠ ᏂᎦᏪᏒᎭ, ᎦᏙ ᎤᏍᏗ ᏗᏥᎸᏫᏍᏓᏁᎯ?
34 ᎯᎠ ᎾᏍᎩ ᏂᏥᏪᏒᎭ, ᏘᏅᏏᏓᏍᏗ ᎦᎾᏝᎢ ᏗᏂᎧᎿᏩᏗᏙᎯ ᎨᏒᎩ, ᏙᏧᎾᏛᏒ ᏅᏓᎬᏩᏓᎴᏅᏛ ᎪᎯ ᎢᏯᏍᏘ, ᎠᏴ ᎣᎬᏒ ᎨᏒ, ᎠᎴ ᎾᏍᏉ ᏦᎩᎦᏴᎵᎨᎢ; ᎾᏍᎩ ᎪᏌᏂ ᎦᏓ ᎠᎲ ᎨᏣᏕᏗ ᏱᏂᎦᎵᏍᏓ; ᎾᏂᎥᏰᏃ ᎠᏫ ᏗᏂᎦᏘᏯ ᎤᏂᏍᎦᎢᏍᏗᏳ ᏚᏂᏰᎸᎭ ᎢᏥᏈᏱ ᎠᏁᎯ.
* ᎠᏯᏙᎸᎢ 47
1 ᏦᏩᏃ ᎤᎷᏤ ᎠᎴ ᎤᏃᏁᎴ ᏇᎵᏲ, ᎯᎠ ᏄᏪᏎᎢ, ᎡᏙᏓ ᎠᎴ ᎣᏣᎵᏅᏟ ᎠᏂᎷᎩ, ᎠᎴ ᎠᏫ ᏚᏂᎧᎲ, ᎠᎴ ᏩᎦ, ᎠᎴ ᏂᎦᏛ ᏧᎾᏤᎵ ᎨᏒ ᎨᎾᏂᏱ ᏛᏂᎶᎯ, ᎠᎴ ᎬᏂᏳᏉ ᎪᏌᏂᏱ ᎠᏂᏅ.
2 ᎠᎾᎵᏅᏟᏃ ᎢᎦᏛ ᏚᏘᏅᏎᎢ, ᎯᏍᎩ ᎢᏯᏂᏛ ᎠᏂᏍᎦᏯ, ᎠᎴ ᎢᎬᏱᏢ ᏚᏪᎧᏁᎴ ᏇᎵᏲ.
3 ᏇᎵᏲᏃ ᎯᎠ ᏂᏚᏪᏎᎴ ᏦᏩ ᎠᎾᎵᏅᏟ, ᎦᏙ ᎤᏍᏗ ᏗᏥᎸᏫᏍᏓᏁᎯ? ᎯᎠᏃ ᏄᏂᏪᏎᎴ ᏇᎵᏲ, ᏘᏅᏏᏓᏍᏗ ᎠᏫ ᏗᏂᎦᏘᏯ, ᎠᏴ ᎣᎬᏒ ᎨᏒ, ᎠᎴ ᎾᏍᏉ ᏦᎩᎦᏴᎵᎨᎢ.
4 ᎠᎴ ᎾᏍᏉ ᎯᎠ ᏄᏂᏪᏎᎴ ᏇᎵᏲ, ᎠᏂ ᎦᏓ ᎠᎲ ᎣᎦᏕᏗᏱ ᎣᎦᏚᎵᎭ ᏦᎩᎷᏥᎸ; ᏘᏅᏏᏓᏍᏗᏰᏃ ᎥᏝ ᏱᏚᏁᎭ ᎦᎾᏝᎢ ᎤᎾᎵᏍᏓᏴᏂᏓᏍᏗᏱ; ᎤᏣᏘᏰᏃ ᏓᎪᏄᎸ ᎨᎾᏂᏱ; ᎾᏍᎩᏃ ᎢᏳᏍᏗ ᏘᏅᏏᏓᏍᏗ ᏔᎵᏍᎪᎸᏓᏏ ᎪᏌᏂᏱ ᎤᎾᏕᏘᏱ.
5 ᏇᎵᏲᏃ ᎤᏁᏤᎴ ᏦᏩ, ᎯᎠ ᏄᏪᏎᎢ, ᏣᏙᏓ ᎠᎴ ᎢᏣᎵᏅᏟ ᎨᏣᎷᏥ.
6 ᎢᏥᏈᏱ ᎦᏓ ᎠᎲ ᎢᎬᏱᏢ ᏗᏣᎧᎾᏂᏓᏍᏗᏱ ᎠᎭ; ᎣᏌᏂ ᎨᏒ ᎦᏙᎯ ᎤᎾᏕᏗᏱ ᏂᎩᏴᏂᏏ ᏣᏙᏓ, ᎠᎴ ᎢᏣᎵᏅᏟ; ᎪᏌᏂ ᎦᏓ ᎠᎲ ᏫᏓᎾᏁᎳᏓ; ᎢᏳ ᎠᎴ ᏕᎯᎦᏔᎮᏍᏗ ᎩᎶ ᏗᏅᏂᎦᎵᏍᏗ ᎤᎾᏓᏑᏰᏍᏗ, ᎾᏍᎩ ᏗᏆᏤᎵ ᎦᎾᏝᎢ ᏧᎾᎦᏌᏯᏍᏗᏕᎩ ᏂᏕᎲᏁᎸᎭ.
7 ᏦᏩᏃ ᎤᏴᏔᏂᎴ ᎤᏙᏓ ᏤᎦᏈ, ᎠᎴ ᏇᎵᏲ ᎤᏬᎸ ᎢᎬᏱᏗᏢ ᎤᏪᎧᏁᎢ; ᏤᎦᏈᏃ ᎣᏍᏛ ᎤᏁᏤᎴ ᏇᎵᏲ.
8 ᏇᎵᏲᏃ ᎯᎠ ᏄᏪᏎᎴ ᏤᎦᏈ, ᎢᎳᎪ ᎢᏣᏕᏘᏴᏛ?
9 ᏤᎦᏈᏃ ᎯᎠ ᏄᏪᏎᎴ ᏇᎵᏲ, ᎢᎪᎯᏛ ᎠᏆᎴᏂᏙᎸ ᎠᏍᎪᎯᏧᏈ ᏦᎠᏍᎪᎯ ᎾᏕᏘᏴ; ᎦᏲᎵᏳᏉ, ᎠᎴ ᎤᏲᏉ ᏄᎵᏍᏔᏁᏅ ᎢᎪᎯᏛ ᏓᏆᏕᏘᏴᎲᏒᎢ, ᎠᎴ ᎥᏝ ᏗᎩᎦᏴᎵᎨ ᏚᎾᏕᏘᏴᎲᏒ ᏚᎾᎴᏂᏙᎸ ᏩᎩᏱᎶᎸᎯ ᏱᎩ.
10 ᏤᎦᏈᏃ ᎣᏍᏛ ᎤᏁᏤᎴ ᏇᎵᏲ, ᎠᎴ ᎤᏄᎪᏤ ᎤᏓᏅᏎ ᏇᎵᏲ ᎠᎦᏔᎲᎢ.
11 ᏦᏩᏃ ᎤᏙᏓ ᎠᎴ ᎠᎾᎵᏅᏟ ᏚᏪᎧᏁ ᏧᎾᏁᎳᏗᏍᏗᏱ, ᎠᎴ ᏚᏁᎴ ᎦᏓ ᎢᏥᏈᏱ ᎤᎾᏤᎵ ᎢᏳᎵᏍᏙᏗ, ᎣᏌᏂ ᎦᏓ ᎠᎲᎢ, ᎳᎻᏏ ᏚᏙᎥᎢ, ᎾᏍᎩᏯ ᏇᎵᏲ ᎤᏁᏨᎢ.
12 ᏦᏩᏃ ᏕᎨᎶᎮ ᎤᏙᏓ, ᎠᎴ ᎠᎾᎵᏅᏟ, ᎠᎴ ᏂᎦᏛ ᎤᏙᏓ ᏚᏓᏘᎾᎥᎢ, ᏓᏁᎮ ᎤᎾᎵᏍᏓᏴᏗ ᎾᏍᎩᏯ ᏂᏓᏂᎠᏗᏒ ᏏᏓᏁᎸᎯ ᏕᎨᏌᏗᏒᎢ.
13 ᎥᏝ ᎠᎴ ᏰᎮ ᎠᎵᏍᏓᏴᏗ ᏂᎬᎾᏛ ᎾᎿ ᎦᏓ ᎠᎲᎢ; ᎤᏣᏘᏰᏃ ᏓᎪᏄᎴᎢ; ᎾᏍᎩ ᎢᏳᏍᏗ ᎢᏥᏈᏱ ᎠᎴ ᎨᎾᏂᏱ, ᏚᏂᏩᎾᎦᎶᏤᎢ, ᏓᎪᏄᎸ ᏂᎦᎵᏍᏙᏗᏍᎨᎢ.
14 ᏦᏩᏃ ᎤᏪᏟᏌᏁ ᏂᎦᏛ ᎠᏕᎸ ᎢᏥᏈᏱ ᎦᏓ ᎠᎲ ᎠᎴ ᎨᎾᏂ ᎦᏓ ᎠᎲ ᏗᎬᏩᏛᏗ ᎨᏒᎢ, ᏓᎬᏩᏓᏁᎲ ᎤᏣᎴᏍᏗ ᎤᏂᏩᏒᎯ; ᏦᏩᏃ ᏇᎵᏲ ᎦᏁᎸ ᏚᏲᎴ ᎠᏕᎸ.
15 ᎿᏉᏃ ᎠᏕᎸ ᎤᎾᏗᏒᏅ ᎢᏥᏈᏱ, ᎠᎴ ᎨᎾᏂᏱ, ᏂᎦᏛ ᎢᏥᏈᏱ ᎠᏁᎯ ᎬᏩᎷᏤᎴ ᏦᏩ, ᎯᎠ ᏄᏂᏪᏎᎢ, ᎠᎵᏍᏓᏴᏗ ᏍᎩᎥᏏ; ᎦᏙᏃ ᏱᏙᏥᏲᎱᏍᎦ ᎯᎦᏔᎲᎢ? ᎠᏕᎸᏰᏃ ᎤᎾᏗᏒᏅ.
16 ᏦᏩᏃ ᎯᎠ ᏄᏪᏎᎢ, ᎢᏥᎾᏝᎾᎥ ᏗᏥᎧᎲᎦ; ᎢᏥᎾᏝᎾᎥᏃ ᏧᎬᏩᎳᏅᎯ ᏓᏨᏁᎵ, ᎢᏳᏃ ᎠᏕᎸ ᎠᎾᏗᏒᎲᏍᎨᏍᏗ.
17 ᎤᏂᎾᏝᎾᎥᏃ ᏚᎾᏘᏃᎮᎴ ᏦᏩ; ᏦᏩᏃ ᎠᎵᏍᏓᏴᏗ ᏚᏁᎴ ᏚᏁᏟᏴᏍᏓᏁᎴ ᏐᏈᎵ, ᎠᎴ ᎠᏫ, ᎠᎴ ᏩᎦ, ᎠᎴ ᏐᏈᎵ ᏗᏂᎵᎠᏅᎯᏛ; ᎠᎵᏍᏓᏴᏗᏃ ᏚᏪᎳᏍᏔᏁ ᎤᏕᏘᏴᏌᏗᏒᎢ, ᏂᎦᏛ ᎤᏂᎾᏝᎾᎥ ᎾᎯᏳ ᏚᎬᏩᎶᏓᏁᎴᎢ.
18 ᎾᎯᏳᏃ ᎤᏕᏘᏴᏌᏗᏒ ᎤᎵᏍᏆᏛ, ᏔᎵᏁ ᏭᏕᏘᏴᏌᏗᏒ ᎢᎬᏩᎷᏤᎴᎢ, ᎠᎴ ᎯᎠ ᏂᎬᏩᏪᏎᎴᎢ, ᎥᏝ ᏴᏓᏨᏴᏍᎦᎳᏁᎵ ᏣᎬᏫᏳᎯ, ᎾᏍᎩ ᎠᏕᎸ ᏙᎦᏗᏒᏁᎸᎢ; ᎠᎴ ᎾᏍᏉ ᏣᎬᏫᏳᎯ ᏕᏣᎧᎭ ᎦᎾᏝᎢ ᏦᎩᎾᏢᏅᎯ; ᎥᏝ ᎿᏉ ᎪᎱᏍᏗ ᏲᎦᏘᏰᎭ ᎯᎦᏔᎲ ᏣᎬᏫᏳᎯ, ᏦᏥᏰᎸ ᎠᎴ ᎦᏓ ᏙᎩᎲ ᎤᏩᏒ.
19 ᎦᏙᏃ ᏲᏣᏗᏒᎲᏍᎦ ᏕᏍᎩᎦᏅᎢ, ᎠᏴ ᎠᎴ ᎦᏓ ᏙᎩᎲᎢ. ᏍᎩᏩᎯ ᎠᏴ, ᎠᎴ ᎦᏓ ᏙᎩᎲᎢ, ᎠᎵᏍᏓᏴᏗ ᏍᎩᏯᎫᏴᏓᏏ, ᎠᏴᏃ ᎠᎴ ᏦᎦᏤᎵᎦ ᎦᏓ ᏇᎵᏲ ᎣᎩᏅᏏᏓᏍᏗ ᎨᏎᏍᏗ; ᎠᎴ ᎤᎦᏔ ᏍᎩᎥᏏ ᎾᏍᎩᏃ ᏙᏣᏛᏂᏛᎭ, ᎠᎴ ᏞᏍᏗ ᏦᎩᏲᎱᏒᎩ, ᎠᎴ ᏞᏍᏗ ᏅᏔ ᎢᏳᎵᏍᏔᏅᎩ ᎦᏓ ᎠᎲᎢ.
20 ᏦᏩᏃ ᎤᏩᎯᏎᎴ ᏇᎵᏲ ᏂᎦᏛ ᎦᏙᎯ ᎢᏥᏈᏱ; ᎢᏥᏈᏱᏰᏃ ᎠᏁᎯ ᎠᏂᏏᏴᏫᎭ ᏚᏂᎾᏗᏅᏎ ᏚᏂᎶᎨᏒᎢ, ᏂᎦᎵᏍᏙᏗᏍᎨ ᎤᏣᏘ ᏚᎾᎪᏄᎸᎢ; ᎦᏙᎯᏃ ᏇᎵᏲ ᎤᏤᎵᎦ ᏄᎵᏍᏔᏁᎢ.
21 ᏴᏫᏃ ᎨᏒᎢ, ᏕᎦᏚᎲ ᏚᏪᎧᏂᏙᎴᎢ ᏌᏉ ᎢᏗᏢ ᎤᎵᏍᏘᏂᎸ ᎢᏥᏈᏱ ᏐᎢᏱ ᏭᎵᏍᏘᏂᎸ ᏩᏍᏗ.
22 ᎠᏥᎸ ᎠᏁᎶᎯ ᎤᏂᎲ ᎦᏓ ᎤᏩᏒ, ᎥᏝ ᏳᏩᏎᎢ; ᎠᏥᎸᏰᏃ ᎠᏁᎶᎯ ᎤᏂᎮ ᏇᎵᏲ ᎤᎾᏁᎳᏁᎸᎯ, ᎠᎴ ᎠᎾᎵᏍᏓᏴᏗᏍᎨ ᏇᎵᏲ ᎤᏂᏁᎸᎯ; ᎾᏍᎩ ᎢᏳᏍᏗ ᎥᏝ ᏱᏚᏂᎾᏗᏅᏎ ᎦᏓ ᏚᏂᎲᎢ.
23 ᎿᏉᏃ ᏦᏩ ᎯᎠ ᏂᏚᏪᏎᎴ ᏴᏫ, ᎬᏂᏳᏉ ᎪᎯ ᎢᎦ ᏥᎩ, ᎢᏳᏩᎯ, ᎠᎴ ᎦᏓ ᎢᏥᎲᎢ, ᏇᎵᏲ ᏥᏩᎯᏏ; ᎬᏂᏳᏉ ᎠᏉ ᎠᎭ ᎤᎦᏔ ᎢᏥᎩᏍᏗ, ᎠᎴ ᏓᏥᏫᏏ ᎦᏙᎯ.
24 ᎯᎠᏃ ᏅᏓᎦᎵᏍᏔᏂ ᎾᏍᎩ ᎤᏁᏉᏨᎯ ᎯᏍᎩᏁ ᎪᏣᎴᏛ ᎡᏥᏁᏗ ᎨᏎᏍᏗ ᏇᎵᏲ, ᏅᎩᏃ ᎢᏳᏓᏛᎯ ᎢᏨᏒ ᎢᏣᏤᎵ ᎨᏎᏍᏗ, ᎾᏍᎩ ᏠᎨᏏ ᎠᏫᏍᏙᏗ, ᎠᎴ ᎢᏣᎵᏍᏓᏴᏗ, ᎠᎴ ᏕᏣᏓᏘᎾᎥ ᎤᎾᎵᏍᏓᏴᏗ, ᎠᎴ ᏗᏤᏥ ᏗᏂᏲᎵ ᎤᎾᎵᏍᏓᏴᏗ.
25 ᎯᎠᏃ ᏄᏂᏪᏎᎢ, ᏂᎯ ᏕᏍᎩᏍᏕᎸᎡᎸ ᏙᏨᏅᎢ; ᎣᏍᏛ ᏍᎩᏯᏓᏅᏖᏗᏱ ᎢᏨᏩᏛᏏ ᏣᎬᏫᏳᎯ, ᏇᎵᏲᏃ ᏍᎩᏅᏏᏓᏍᏗ ᎨᏎᏍᏗ.
26 ᏦᏩᏃ ᏗᎧᎿᏩᏛᏍᏗ ᏄᏩᏁᎴ ᎦᏓ ᎠᎲ ᎢᏥᏈᏱ ᎪᎯ ᎢᏯᏍᏘ ᏇᎵᏲ ᎯᏍᎩᏂ ᎪᏣᎴᏛ ᎠᏥᏗᏱ; ᎠᏥᎸ ᎠᏁᎶᎯ ᎤᎾᏤᎵᎦ ᎦᏓ ᎤᏩᏒ ᎥᏝ ᎾᏍᎩ ᏇᎵᏲ ᎤᏤᎵᎦ ᏱᏄᎵᏍᏔᏁᎢ.
27 ᎢᏏᎵᏃ ᎢᏥᏈᏱ ᎠᏁᎮᎢ, ᎪᏌᏂ ᏚᏙᎥᎢ; ᎠᎴ ᏧᎾᏤᎵᎪᎯ ᏕᎨᏌᏗᏎ ᎾᎿᏂ, ᎠᎴ ᎤᎾᎥᏎᎢ, ᎠᎴ ᎤᏂᏁᏉᏤ ᎤᏣᏘ.
28 ᏤᎦᏈᏃ ᎦᎵᏆᏚ ᏧᏕᏘᏴᏛ ᎤᎴᏂᏙᎴ ᎢᏥᏈᏱ; ᎾᏍᎩᏃ ᏂᎪᎯᎸ ᎤᎴᏂᏙᎸ ᏤᎦᏈ ᎠᏍᎪᎯᏧᏈ ᏅᎦᏍᎪᎯ ᎦᎵᏉᎩᎦᎵ ᏄᏕᏘᏴᎮᎢ.
29 ᎿᏉᏃ ᎤᏍᏆᎸᎯᏗᏎ ᎢᏏᎵ ᎤᏲᎱᎯᏍᏗᏱ; ᏭᏯᏅᎮᏃ ᎤᏪᏥ ᏦᏩ, ᎠᎴ ᎯᎠ ᏄᏪᏎᎴᎢ, ᎢᏳᏃ ᎣᏍᏛ ᏍᎩᏰᎸᏗᏱ ᎬᏩᏛᎡᎴᏍᏗ, ᏥᎦᎶ ᏍᏆᏏᏄᏴᏓᏏ, ᎣᏍᏛᏃ ᎠᎴ ᏚᏳᎪᏛ ᏂᏍᏆᏛᏂᏏ; ᏞᏍᏗ ᎢᏥᏈᏱ ᏍᎩᏂᏌᏅᎩ.
30 ᏗᎩᎦᏴᎵᎨᏍᎩᏂ ᎢᏧᎳᎭ ᎣᏥᏂᏝᎡᏍᏗ, ᎠᎴ ᎢᏥᏈᏱ ᏍᎩᎾᏫᏛᎲᎭ, ᎠᎴ ᎾᏍᎩ ᏧᎾᏓᏂᏐᏗᏱ ᏍᎩᏂᏌᏅᎭ. ᎯᎠᏃ ᏄᏪᏎᎢ, ᏂᏣᏪᏒ ᎾᏍᎩᏯ ᏅᏓᎦᏛᏁᎵ.
31 ᎯᎠᏃ ᏄᏪᏎᎢ, ᏍᏆᏎᎵᏓᏏ. ᎤᏎᎵᏓᏁᎴᏃ. ᏭᏗᏌᏓᏕᏃ ᎠᏙᎳᏅᏍᏗᏱ ᎤᏍᎪᎵ ᎤᎵᏍᏕᎸᏕᎢ.
* ᎠᏯᏙᎸᎢ 48
1 ᎯᎠᏃ ᎾᏍᎩ ᏄᎵᏍᏔᏂᏙᎸ, ᎣᏂ ᏦᏩ ᎯᎠ ᎾᏥᏪᏎᎴᎢ, ᎬᏂᏳᏉ ᏣᏙᏓ ᎤᏢᎦ; ᏧᏪᏥᏃ ᎢᏧᎳ ᏚᏘᏅᏎᎢ, ᎾᏍᎩ ᎻᎾᏌ ᎠᎴ ᎢᏆᎻ.
2 ᎩᎶᏃ ᎤᏃᏁᎴ ᏤᎦᏈ, ᎯᎠ ᏄᏪᏎᎢ, ᎬᏂᏳᏉ ᏤᏥ ᏦᏩ ᏣᎷᏤᎵᎯᎭ; ᎢᏏᎵᏃ ᎤᎵᏍᏓᏲᏔᏁᎢ, ᎠᎴ ᎠᏤᏍᏙᎩᎯ ᎤᏪᏁᎢ.
3 ᏤᎦᏈᏃ ᎯᎠ ᏄᏪᏎᎴ ᏦᏩ, ᎤᏁᎳᏅᎯ ᏫᎾᏍᏛᎾ ᎤᎵᏂᎩᏛ ᎬᏂᎨᏒ ᎾᏆᏛᏁᎸᎩ ᎳᏏ ᏚᏙᎥ ᎨᎾᏂᏱ, ᎠᎴ ᎣᏍᏛ ᎠᎩᏁᏤᎸᎩ.
4 ᎠᎴ ᎯᎠ ᎢᏪᏎᎸᎩ, ᎬᏂᏳᏉ ᏣᏁᏉᏣᏘ ᏅᏓᎬᏴᏁᎵ, ᎠᎴ ᏓᎬᏁᏉᎢ, ᎠᎴ ᎤᏂᏧᏈᏍᏗ ᏛᏫ ᏅᏓᎬᏴᏁᎵ, ᎠᎴ ᎯᎠ ᎾᏍᎩ ᎦᏙᎯ ᏓᎦᏥᏁᎵ ᏣᏁᏢᏔᏅᎯ, ᎤᎵᏍᏆᏗᏍᏗ ᏂᎨᏒᎾ ᎤᎾᏤᎵᎦ ᎢᏳᎵᏍᏙᏗᏱ.
5 ᎿᏉᏃ ᎠᏂᏔᎵ ᏗᏤᏥ ᎢᏆᎻ, ᎠᎴ ᎻᎾᏌ ᎠᏂ ᎢᏥᏈᏱ ᎨᏣᏕᏁᎸᎯ, ᎠᏏ ᎢᏥᏈᏱ ᏂᎬᎷᏤᎲᎾ ᏥᎨᏒᎩ, ᎠᏴ ᏗᏆᏤᎵᎦ; ᎾᏍᎩᏯ ᎷᏈᏂ, ᎠᎴ ᏏᎻᏯᏂ, ᎾᏍᎩ ᏗᏆᏤᎵᎦ ᎨᏎᏍᏗ.
6 ᏂᎯᏃ ᏣᏁᏢᏔᏅᎯ ᎣᏂ ᎨᏣᏕᏁᏗ ᎨᏒ, ᏨᏒ ᏗᏣᏤᎵᎦ ᎨᏎᏍᏗ, ᎾᏍᎩᏯ ᎠᎾᎵᏅᏟ ᏚᎾᏙᎥ ᏕᎨᎪᏍᎨᏍᏗ ᎤᎾᏤᎵᎦ ᏂᎨᎬᏁᎲᎢ.
7 ᎠᏴᏃ ᏇᎵᏂ ᏨᏛᎩᎶᏒᎩ ᎴᏥᎵ ᏂᎦᏔᎲ ᎤᏲᎱᏒᎩ ᎨᎾᏂᏱ, ᎦᎢᏒᎢ, ᏑᏟᎶᏛᏉ ᎢᏴᏛ ᎠᎩᎷᎸ ᎢᏆᏓ ᏩᎩᎷᎯᏍᏗᏱ; ᎠᎴ ᎾᎿ ᏥᏂᏌᏅᎩ ᎢᏆᏓ ᏫᎦᏅᏅ, ᎾᏍᎩ ᎦᏚᏱ ᏥᏚᏙᎥ.
8 ᎢᏏᎵᏃ ᏚᎪᎮ ᏦᏩ ᏧᏪᏥ, ᎠᎴ ᎯᎠ ᏄᏪᏎᎢ, ᎦᎪ ᎯᎠ?
9 ᏦᏩᏃ ᎯᎠ ᏄᏪᏎᎴ ᎤᏙᏓ, ᎠᏴ ᏗᏇᏥ ᎤᏁᎳᏅᎯ ᎾᏍᎩ ᎠᏂ ᏗᎩᎧᏁᎸᎯ. ᎯᎠᏃ ᏄᏪᏎᎢ, ᏗᏍᏆᏘᏃᎯᏏ, ᎣᏍᏛᏃ ᏙᏓᏥᏁᏤᎵ.
10 ᎢᏏᎵᏃ ᏗᎦᏙᎵ ᎿᏉ ᏧᏍᎪᎸᎢ ᎨᏎ ᎠᎦᏴᎵᏴ ᏅᏗᎦᎵᏍᏙᏗᏍᎨᎢ, ᎠᎴ ᎥᏝ ᎬᏩᎪᏩᏛᏗ ᏱᎨᏎᎢ. ᎾᎥᏃ ᏚᏘᏃᎮᎴᎢ; ᏚᏔᏪᏙᏁᏃ, ᎠᎴ ᏚᏄᎶᎴᎢ.
11 ᎢᏏᎵᏃ ᎯᎠ ᏄᏪᏎᎴ ᏦᏩ, ᏣᎧᏛ ᎠᎩᎪᏩᏛᏗᏱ ᎥᏝ ᏱᎦᏓᏅᏖᏍᎨᎢ; ᎬᏂᏳᏉᏃ ᎤᏁᎳᏅᎯ ᏗᏤᏥ ᎾᏍᏉ ᏗᏥᎪᏩᏛᏗᏱ ᎾᏋᏂᏏ.
12 ᏦᏩᏃ ᏚᏪᎧᎲᏎ [ᏤᎦᏈ] ᏗᎧᏂᎨᏂ ᎠᏰᎵ ᏓᏂᏙᎬᎢ, ᎠᎴ ᎡᎳᏗ ᏄᏛᏁᎴ ᎦᏙᎯ ᎢᏴᏛ ᎤᎵᏯᏍᏚᏁᎢ.
13 ᏦᏩᏃ ᎢᏧᎳ ᏚᏬᏯᏁᏎᎢ, ᎢᏆᎻ ᎠᎦᏘᏏᏗᏢ ᎤᏬᏯᏁᏍᏔᏁᎢ ᎢᏏᎵ ᎠᎦᏍᎦᏂᏗᏢ ᎨᏒ ᎤᏪᎧᏁᎢ, ᎻᎾᏌᏃ ᎠᎦᏍᎦᏂᏗᏢ ᎤᏬᏯᏁᏍᏔᏁᎢ ᎢᏏᎵ ᎠᎦᏘᏏᏗᏢ ᎤᏪᎧᏁᎢ, ᎠᎴ ᎾᎥ ᏚᏘᏃᎮᎴᎢ.
14 ᎢᏏᎵᏃ ᎠᎦᏘᏏᏗᏢ ᎤᏙᏯᏅᎯᏕᎢ, ᎠᎴ ᎢᏆᎻ ᎠᏍᎪᎵ ᎤᏏᏔᏕᎢ, ᎾᏍᎩ ᎣᏂ ᎡᎯ ᏥᎨᏎᎢ, ᎠᎦᏍᎦᏂᏃ ᎢᏗᏢ ᎻᎾᏌ ᎠᏍᎪᎵ ᎤᏏᏔᏕᎢ, ᎠᏙᎴᎰᏍᎨ ᏂᏕᎬᏁᎲ ᏧᏬᏰᏂ; ᎻᎾᏌᏰᏃ ᎤᏓᏂᎵᎨ ᎨᏎᎢ.
15 ᎣᏍᏛᏃ ᎤᏁᏤᎴ ᏦᏩ, ᎠᎴ ᎯᎠ ᏄᏪᏎᎢ, ᎤᏁᎳᏅᎯ ᎾᏍᎩ ᎠᎦᏔᎲ ᎤᏁᏙᎸᎯ ᏥᎩ ᏗᎩᎦᏴᎵᎨ ᎡᏆᎭᎻ, ᎠᎴ ᎡᏏᎩ, ᎤᏁᎳᏅᎯ ᎾᏍᎩ ᎠᏇᎶᎸᎯ ᏥᎩ ᎠᏆᎴᏂᏙᎸ ᎢᎪᎯᏛ ᎪᎯ ᎨᏒ ᎢᏯᏍᏗ,
16 ᏗᎧᎿᏩᏗᏙᎯ ᎾᏍᎩ ᏄᏓᎴᏒ ᎤᏲ ᎠᏊᏓᎴᏛ ᏥᎩ, ᎣᏍᏛ ᏫᏂᏓᏛᏂᏏ ᎯᎠ ᎠᏂᏫᏄᏣ; ᎠᎴ ᎠᏴ ᏓᏆᏙᎥ ᏫᏓᎾᏙᏍᏓ, ᎠᎴ ᏚᎾᏙᎥ ᏗᎩᎦᏴᎵᎨ ᎠᏆᎭᎻ ᎠᎴ ᎡᏏᎩ; ᎠᎴ ᎤᏂᏣᏘ ᏫᎾᎾᎵᏍᏓ ᎾᎿ ᎠᏰᎵ ᎨᏒ ᎡᎶᎯ.
17 ᏦᏩᏃ ᎡᏙᎴᎰᏒ ᎤᏙᏓ ᎢᏆᎻ ᎠᏍᎪᎵ ᎠᎦᏘᏏᏗᏢ ᎤᏏᏔᏛᎢ ᎡᏍᎦ ᎤᏰᎸᏁᎢ; ᎠᎴ ᎤᏌᎳᏓᏁ ᎤᏙᏓ ᎤᏬᏰᏂ, ᎣᏏᏘᏴᏍᏗᏱ ᎢᏆᎻ ᎠᏍᎪᎵ ᎣᏏᏔᏛᎢ, ᎠᎴ ᎻᎾᏌ ᎠᏍᎪᎵ ᏭᏏᏔᏗᏍᏗᏱ.
18 ᏦᏩᏃ ᎯᎠ ᏄᏪᏎᎴ ᎤᏙᏓ, ᎥᏞᏍᏗ ᎡᏙᏓ; ᎯᎠᏰᏃ ᎢᎬᏱ ᎤᏕᏅᎯ; ᎯᎦᏘᏍᏗᏢ ᎾᏍᎩ ᎠᏍᎪᎵ ᎯᏯᏏᏔᏓ.
19 ᎤᏙᏓᏃ ᏚᏢᏫᏎᎴ, ᎠᎴ ᎯᎠ ᏄᏪᏎᎢ, ᏥᎦᏔᎭ ᎠᏇᏥ, ᏥᎦᏔᎭ; ᎾᏍᎩ ᎾᏍᏉ ᎤᏂᏣᏘ ᏴᏫ ᏅᏓᎦᎵᏍᏔᏂ, ᎠᎴ ᎾᏍᏉ ᎠᏥᎸᏉᏗᏳ ᎨᏎᏍᏗ; ᎠᏎᏃ ᎤᏙᎯᏳᎯᏯ ᎤᏅᏟ ᎤᏟ ᎠᏥᎸᏉᏗᏳ ᎨᏎᏍᏗ ᎡᏍᎦᏉ ᎾᏍᎩ, ᎠᎴ ᎾᏍᎩ ᎤᏁᏢᏔᏅᎯ ᎤᏂᏧᏈᏍᏗ ᎤᎾᏓᏤᎵᏛ ᏴᏫ ᏅᏛᎾᎵᏍᏔᏂ.
20 ᎠᎴ ᎣᏍᏛ ᏚᏁᏤᎴ ᎾᎯᏳ ᎢᎦ, ᎯᎠ ᏄᏪᏎᎢ, ᏂᎯ ᎨᏨᏗᏍᎨᏍᏗ ᎢᏏᎵ ᎣᏍᏛ ᏓᎾᏓᏁᏤᎮᏍᏗ, ᎯᎠ ᎾᏂᏪᏍᎨᏍᏗ, ᎤᏁᎳᏅᎯ ᎢᏆᎻ ᎠᎴ ᎻᎾᏌ ᏄᎾᏍᏛ ᎾᏍᎩᏯ ᏫᏂᏨᎦ; ᎠᎴ ᎢᏆᎻ ᎢᎬᏱ ᎤᎴᏓᏁᎴ ᎻᎾᏌ.
21 ᎢᏏᎵᏃ ᎯᎠ ᏄᏪᏎᎴ ᏦᏩ, ᎬᏂᏳ ᏓᏥᏲᎤᏏ; ᎠᏎᏃ ᎤᏁᎳᏅᎯ ᏕᏥᎧᎿᏩᏗᏙᎮᏍᏗ, ᎠᎴ ᏔᎵᏁ ᏫᏙᏛᏣᏘᏃᎵ ᏗᏥᎦᏴᎵᎨ ᏧᎾᏤᎵ ᎦᏓ ᏗᎲᎢ.
22 ᎠᎴ ᎾᏍᏉ ᎠᏴ ᏌᏉ ᎢᏯᏯᏙᎸᎯ ᎤᏓᎪᎾᏛᏗ ᏂᎯ ᎬᎥᏏ, ᎡᏍᎦ ᎢᏣᎵᏅᏟ, ᎾᏍᎩ ᎠᏂᎡᎼᎵ ᎦᏥᎩᎡᎸᎯ ᎠᏋᏔᏅᎯ ᎠᏆᏤᎵ ᎠᏰᎳᏍᏗ ᎦᏅᎯᏛ ᎠᎴ ᎠᏆᏤᎵ ᎦᎶᏣᏗ.
* ᎠᏯᏙᎸᎢ 49
1 ᏤᎦᏈᏃ ᏫᏚᏯᏅᎮ ᏧᏪᏥ, ᎠᎴ ᎯᎠ ᏄᏪᏎᎢ, ᎢᏣᏓᏟᏌ, ᎾᏍᎩ ᎢᏳᏃᏁᏗᏱ ᏅᏗᏣᎵᏍᏓᏁᎵᏒ ᎣᏂ ᎠᎵᏰᎢᎵᏎᏍᏗ.
2 ᎢᏣᏓᏟᏌ, ᎠᎴ ᎢᏣᏛᏓᏍᏓ, ᏂᎯ ᏤᎦᏈ ᏧᏪᏥ; ᎠᎴ ᎡᏣᏛᏓᏍᏓᏏ ᎢᏏᎵ ᎢᏥᏙᏓ.
3 ᎷᏈᏂ, ᏂᎯ ᎢᎬᏱ ᏍᏆᏕᏁᎸᎯ, ᎠᏆᎵᏂᎬᎬᎢ, ᎠᎴ ᎠᏓᎴᏂᏍᎬ ᎠᏆᎵᏂᎬᎬᎢ, ᎢᎬᏱ ᎦᏙᎩ ᎦᎸᏉᏗᏳ ᎨᏒ, ᎠᎴ ᎢᎬᏱ ᎦᏙᎩ ᎤᎵᏂᎩᏛ ᎨᏒᎢ;
4 ᎠᎹ ᏥᎾᏩᎿ ᎾᏍᎩᏯ ᏂᏣᎿ, ᎥᏝ ᎢᎬᏱ ᎯᏙᎩ ᏱᎨᏎᏍᏗ, ᏂᎦᎵᏍᏙᏗᎭ ᏣᏙᏓ ᎤᏂᏏᏗᏱ ᏫᏣᎷᏨᎢ; ᎿᏉᏃ ᎾᏍᎩ ᏣᏐᏢᎢᏍᏔᏁᎢ; ᎠᏆᏤᏍᏙᎩᎯ ᏭᎷᏤᎢ.
5 ᏏᎻᏯᏂ ᎠᎴ ᎵᏫ ᏗᎾᏓᏅᏟᏉ; ᎡᎯᏍᏗ ᎢᏗᏓᏛᏁᏙᏗ ᏚᏅᏴ ᎠᏁᎲᎢ.
6 ᎠᏆᏓᏅᏙ, ᏞᏍᏗ ᎠᏂᏙᎾᎥ ᏫᏣᎷᏨᎩ; ᎾᏍᎩ ᏓᏂᎳᏫᎥ ᏞᏍᏗ ᏣᏖᎳᏛᎩ, ᎠᏆᏤᎵᎦ ᎦᎸᏉᏗᏳ ᎨᏒᎢ; ᎤᏂᏔᎳᏬᏍᎬᏰᏃ ᏴᏫ ᎤᏂᎸᎩ, ᎠᎴ ᎤᏅᏒ ᎠᎾᏓᏅᏖᏍᎬ ᎾᎾᏛᏁᎲ ᏩᎦ ᏚᏅᏏᎳᏛ ᏚᏂᎦᎵᏒᎩ.
7 ᎠᏍᎦᏨᎯ ᎨᏎᏍᏗ ᎾᏍᎩ ᎤᏂᏔᎳᏬᏍᎬᎢ, ᎤᏍᎦᏎᏗᏳᏰᏃ ᎨᏒᎩ; ᎠᎴ ᎾᏍᎩ ᎤᏂᎿᎸᏒᎢ, ᎡᎯᏍᏗᏳᏰᏃ ᎢᏯᏓᏛᏁᎯ ᎨᏒᎩ, ᏤᎦᏈᏱ ᎨᏒ ᏔᎵ ᎤᏓᎦᏥᏯᏗ, ᎠᎴ ᎢᏏᎵᏱ ᎨᏒ ᏓᎦᏥᏯᏗᎦᎴᏯᏍᏔᏂ.
8 ᏧᏓ, ᏂᎯ ᎾᏍᎩ ᎢᏣᎵᏅᏟ ᏨᏛᏂᎸᏉᏔᏂ; ᏂᎯ ᏦᏰᏂ ᎨᏣᏍᎦᎩ ᎠᏂᎩᎵᎨᏂ ᏕᎯᏂᏴᏎᏍᏗ, ᏣᏙᏓ ᏧᏪᏥ ᎡᎳᏗ ᏂᎨᏣᏛᏁᎮᏍᏗ.
9 ᏧᏓ ᏢᏓᏥ ᎤᏃᏕᎾ ᎤᏪᏥ; ᎠᏇᏥ, ᎠᎵᏍᏓᏴᏗ ᎯᏂᏴᏛ ᏨᏕᏨ; ᎤᏗᏌᏓᏛᎩ, ᎡᎳᏗ ᎤᏂᏏᏅᎩ, ᏢᏓᏥ ᏥᎾᏛᏁᎰ ᎾᏍᎩᏯᎢ, ᎠᎴ ᎤᏃᏕᎾ ᏢᏓᏥ ᎾᏍᎩᏯᎢ; ᎦᎪ ᎾᏍᎩ ᏓᏳᏖᏍᏔᏂ.
10 ᎠᏙᎳᏅᏍᏗ ᎤᎬᏫᏳᎯ ᎤᏒᎦᎶᏗᏍᏗ ᎥᏝ ᎤᏓᏅᎡᏗ ᏱᎨᏎᏍᏗ ᏧᏓ, ᎠᎴ ᏗᎧᎿᏩᏛᏍᏗ ᎪᏢᏙᏗ ᎥᏝ ᎤᏓᏅᏍᏗ ᏱᎨᏎᏍᏗ ᏚᎳᏍᎬ ᎠᏰᎵ, ᎬᏂ ᏌᎶ ᎦᎷᏨᎭ; ᎠᎴ ᎾᏍᎩ ᎬᏬᎯᏳᎲᏍᎨᏍᏗ ᏴᏫ.
11 ᎤᏤᎵᎦ ᏗᎦᎵᎠᏅᎯᏛ ᎠᎩᎾ ᎤᏖᎸᎳᏛ ᎤᏪᎵᏌᏛᏅᎩ, ᎠᎴ ᎤᏤᎵᎦ ᎠᎩᏏ ᏗᎦᎵᎠᏅᎯᏛ ᎤᏪᏥ ᎦᎸᏉᏗ ᎤᏖᎸᎳᏛ ᎤᏪᎵᏌᏛᏅᎩ, ᏧᏄᏬ ᎩᎦᎨ ᎠᏗᏔᏍᏗᏱ ᏚᏮᎩᎶᎥᎩ, ᎠᎴ ᏖᎸᎳᏗ ᎤᏂᎩᎬᎯ ᏚᏮᎩᎶᎥᎩ ᏧᏄᏬᎢ.
12 ᎩᎦᎨ ᎠᏗᏔᏍᏗ ᎤᏗᏔᎲ ᏗᎦᏙᎵ ᏗᎩᎦᎨᎢᏳ ᎨᏎᏍᏗ, ᎤᏅᏗᏃ ᎤᏗᏔᎲ ᏕᎦᏄᏙᎬ ᏧᏁᎩᏳ ᎨᏎᏍᏗ.
13 ᏤᏆᎳᏂ ᎠᎺᏉᎯ ᏥᏳ ᏗᏔᎳᏗᏍᏗᏱ ᎡᎮᏍᏗ; ᎠᎴ ᏥᏳ ᏗᏔᎳᏗᏍᏗᏱ ᎨᏎᏍᏗ ᎾᎿᏂ; ᎠᎴ ᎾᏍᎩ ᎤᏤᎵᎪᎯ ᎠᏟᎶᎥ ᏌᏙᏂ ᏩᏍᏕᏍᏗ.
14 ᎢᏏᎦ ᏗᎦᎵᎠᏅᎯᏛ ᎤᎵᏂᎩᏛ, ᏗᏴᏙᏗᏱ ᎠᏰᎵ ᎦᏅᎦ.
15 ᎠᎴ ᎤᏙᎴᎰᏎ ᎠᏣᏪᏐᎸᏍᏙᏗᏱ ᎣᏏᏳ ᎨᏒᎢ, ᎠᎴ ᎦᏙᎯ ᎣᏏᏳ ᎨᏒᎢ; ᎠᎴ ᎦᏅᏬ ᎡᎳᏗ ᏄᏩᏁᎴ ᎠᎦᏃᎭᏢᏙᏗᏱ, ᎠᎴ ᎠᏥᏅᏏᏓᏍᏗ ᎠᏰᎵ ᎠᎫᏱᏍᎩ ᏄᎵᏍᏔᏁᎢ.
16 ᏕᏂ ᏕᎫᎪᏓᏁᎮᏍᏗ ᏧᏤᎵ ᏴᏫ, ᎾᏍᎩᏯ ᏌᏉ ᎾᏂᎳᏍᏓᎸ ᎢᏏᎵ.
17 ᏕᏂ ᎢᎾᏛ ᎨᏎᏍᏗ ᏅᏃᎯ ᎦᏅᎨᏍᏗ, ᎢᎾᏛ ᎤᏅᏣᏛ ᏅᏃᎯ ᎦᏅᎨᏍᏗ, ᎾᏍᎩ ᏐᏈᎵ ᎦᏗᎨᏂ ᎠᏍᎦᎶᎩ, ᎤᎩᎸᏗᏃ ᏛᎰᏛᏥ.
18 ᏱᎰᏩ, ᏂᎯ ᏣᏓᏍᏕᎸᏗ ᎨᏒ ᎠᎩᎦᏘᏛ.
19 ᎦᏗ ᏑᎾᏓᏡᎩ ᏓᎿᏩ ᎠᏁᏙᎯ ᏓᎬᏩᏕᏯᏙᏔᏂ, ᎠᏎᏃ ᎾᏍᎩ ᎣᏂ ᎠᏁᎩ ᏓᎨᎯᏒ ᏙᏛᏕᏯᏙᏔᏂ.
20 ᎠᏌ, ᎠᎵᏍᏓᏴᏗ ᎤᏛᎯᏎᎸᎯ ᎦᎵᏦᎯᏗᏳ ᎨᏎᏍᏗ, ᎠᎴ ᎤᎬᏫᏳᎯ ᎣᏍᏛ ᎤᏰᎸᏗ ᎠᎵᏍᏓᏴᏗ ᎤᏛᎯᏎᎮᏍᏗ.
21 ᏁᏩᏔᎵ, ᎠᏫ ᎠᎩᏏ ᎨᎵᏌᏕᏛ ᎾᏍᎩᏯ; ᎤᏬᏚᎯ ᎦᏬᏂᏍᎩ.
22 ᏦᏩ ᎤᏣᏘ ᎠᏓᏛᏍᎩ ᎤᏩᏂᎦᎸᎢ, ᎤᏣᏘ ᎠᏓᏛᏍᎩ ᎤᏩᏂᎦᎸ ᎠᎹ ᎦᏄᎪᎬ ᎾᎥ ᏧᏰᎪᎢ; ᎾᏍᎩ ᏚᏩᏂᎦᎸ ᎠᏐᏴ ᏥᏓᏓᏬᎯᎳᏗᏍᎪᎢ.
23 ᎤᏣᏘ ᎡᎯᏍᏗ ᎬᏩᏓᏅᏓᏗᏍᏔᏅ, ᎠᎴ ᎦᏂ ᏚᎾᎵᏍᏙᎸ, ᎠᎴ ᎬᏩᎭᎷᏩᏕᎬᎩ ᎦᏂ ᏗᏂᏙᎯ.
24 ᎠᏎᏃ ᎤᏤᎵᎦ ᎦᎶᏣᏗ ᎤᎵᏂᎩᏛ ᎨᏒ ᏅᏩᏍᏛᏉ, ᎠᎴ ᏗᎧᏃᎨᏂ ᎠᎴ ᏧᏬᏰᏂ ᏚᎵᏂᎪᎯᏍᏓᏁᎲᎩ ᎤᎵᏂᎩᏛ [ᎤᏁᎳᏅᎯ] ᏤᎦᏈ ᎤᏤᎵᎦ; ᎾᎿ ᏗᏓᎴᎲᏍᎦ ᎠᏫ ᏗᎦᏘᏯ, ᏅᏯ ᎢᏏᎵ ᎤᏤᎵᎦ.
25 ᎾᏍᎩ ᎤᏁᎳᏅᎯ ᏣᏙᏓ ᎤᏤᎵᎦ, ᎾᏍᎩ ᏣᏍᏕᎸᏗ ᏥᎩ; ᎠᎴ ᏫᎾᏍᏛᎾ ᎤᎵᏂᎩᏛ, ᎾᏍᎩ ᎣᏍᏛ ᎢᏣᏛᏁᏗ ᏥᎩ, ᏣᏁᎲ ᎣᏍᏛ ᎨᏒ ᎦᎸᎳᏗ ᏅᏓᏳᏓᎴᏅᎯ, ᎠᎴ ᎣᏍᏛ ᎨᏒ ᎠᎹᏱ ᏅᏓᏳᏓᎴᏅᎯ ᎾᏍᎩ ᎡᎳᏗᏢ ᏥᎦᏁᎭ, ᎣᏍᏛ ᎨᏒ ᏅᏓᏳᏓᎴᏅᎯ ᏓᎾᏓᏍᏛᏍᎬ ᎠᎴ ᏓᏂᏁᎵᎬᎢ.
26 ᏣᏙᏓ ᎣᏍᏛ ᎤᏁᏨ ᎤᏓᎪᎾᏛᏔᏅ ᎣᏍᏛ ᎨᏒ ᏅᏓᏳᏓᎴᏅᎯ ᏙᏓᎸ ᏂᏓᎵᏍᏆᏗᏍᎬᎾ, ᎠᎴ ᎤᏚᎸᏗ ᎨᏒ ᏅᏓᏳᏓᎴᏅᎯ ᏙᏓᎸ ᏂᏓᎵᏛᏗᏍᎬᎾ; ᏦᏩ ᎠᏍᎪᎵ ᎤᎷᏤᏗ ᎨᏎᏍᏗ, ᎠᎴ ᎦᏚᎢ ᎠᏍᎪᎵ ᎾᏍᎩ ᎠᎾᎵᏅᏟ ᎠᏁᎲ ᎠᎦᏓᏓᎴᏔᏅᎯ ᏥᎨᏒᎩ.
27 ᏇᏂ ᎦᏓᎦᎸᎥᏍᎨᏍᏗ ᏩᏯ ᎾᏍᎩᏯᎢ; ᏑᎾᎴ ᎦᏰᏍᎨᏍᏗ ᎤᏂᏴᏛ, ᎤᏒᏃ ᎤᏓᏬᏅᏛ ᎠᏯᏙᎯᎮᏍᏗ.
28 ᎯᎠ ᎾᏍᎩ ᏂᎦᏛ ᏔᎳᏚ ᎾᏂᎳᏍᏓᎸ ᎢᏏᎵ; ᎠᎴ ᎾᏍᎩ ᎯᎠ ᎤᏂᏙᏓ ᏥᏚᏬᏁᏔᏁᎢ, ᎠᎴ ᎣᏍᏛ ᏥᏚᏁᏤᎴᎢ; ᎠᏂᏏᏴᏫᎭ ᎣᏍᏛ ᎢᏳᎾᎵᏍᏓᏁᏗ ᎨᏒ ᎾᏍᎩᏯ ᏄᏍᏕ ᏚᏁᏤᎴᎢ.
29 ᎠᎴ ᏚᏁᏤᎴᎢ, ᎯᎠ ᏂᏚᏪᏎᎴᎢ; ᏗᏆᏤᎵᎦ ᏴᏫ ᏫᏄᎾᏛᏅ ᎠᏆᏖᎳᏗᏗ; ᏗᎩᎦᏴᎵᎨ ᏕᎨᏥᏂᏌᎲ ᏍᎩᏂᏌᏅᎭ, ᎢᏆᎶᏂ ᎠᎯᏗ ᎤᎶᎨᏛ ᎤᏍᏓᎦᎸᎢ,
30 ᎹᎩᏈᎳ ᎦᎶᎨᏒ ᎤᏍᏓᎦᎸᎢ, ᎾᏍᎩ ᎹᎺᎵᏱ ᎢᎬᏱᏗᏢ, ᎾᏍᎩ ᎨᎾᏂᏱ ᎦᏙᎯ, ᎾᏍᎩ ᎡᏆᎭᎻ ᏧᏩᏎᎢ, ᎢᏆᎶᏂ ᎠᎯᏗ ᎤᎶᎨᏒ ᏧᎵᏠᏯᏍᏕᎢ, ᎾᏍᎩ ᎤᏤᎵ ᎢᏳᎵᏍᏙᏗᏱ ᏗᏓᏂᏐᏗᏱ.
31 ᎾᎿ ᎡᏆᎭᎻ ᎠᎴ ᎤᏓᎵᎢ ᏎᎵ ᏚᏂᏂᏌᏁᎢ; ᎾᎿ ᎡᏏᎩ ᎠᎴ ᎵᏇᎩ ᎤᏓᎵᎢ ᏚᏂᏂᏌᏁᎢ; ᎠᎴ ᎾᎿ ᎵᎠ ᏥᏂᏌᏅᎩ.
32 ᎾᏍᎩ ᏠᎨᏏ, ᎠᎴ ᎾᎿ ᎤᏍᏓᎦᎸ ᎮᏗ ᏧᏪᏥ ᎨᏥᏩᎯᏎᎴᎢ.
33 ᏤᎦᏈᏃ ᎤᏍᏆᏛ ᏕᎧᏁᏤᎲ ᏧᏪᏥ, ᎤᏓᏯᏍᏔᏁ ᎠᏤᏍᏙᎩᎯ, ᎠᎴ ᎤᏲᎱᏎᎢ, ᎠᎴ ᏧᏤᎵᎦ ᏴᏫ ᏫᏄᎾᏛᏅ ᏭᏖᎳᏗᎴᎢ.
* ᎠᏯᏙᎸᎢ 50
1 ᏦᏩᏃ ᎤᏙᏓ ᎤᎧᏛ ᎤᏪᏯᎸᏤᎢ, ᎠᎴ ᎾᎿ ᏚᏠᏱᎴᎢ, ᎠᎴ ᎤᏔᏪᏙᏁᎢ.
2 ᏦᏩᏃ ᏚᏁᏤᎴ ᏧᏅᏏᏓᏍᏗ ᏗᎾᏓᏅᏫᏍᎩ ᎦᏩᏒᎩ ᎤᏅᏙᏗᏱ ᎤᏂᏍᏆᏂᎪᏙᏗᏱ ᎤᏙᏓ; ᏗᎾᏓᏅᏫᏍᎩᏃ ᎤᏂᏍᏆᏂᎪᏔᏁ ᎢᏏᎵ.
3 ᏅᎦᏍᎪᎯᏃ ᏧᏒᎯᏛ ᎤᏂᎦᏘᏕᎢ; ᎾᏍᎩᏰᏃ ᎢᎪᎯᏛ ᎠᏂᎦᏘᏗᏍᎨ ᎦᏩᏒᎩ ᎬᏗ ᎠᏂᏍᏆᏂᎪᏗᏍᎬᎢ; ᎢᏥᏈᏱᏃ ᎦᎵᏆᏍᎪᎯ ᏧᏒᎯᏛ ᎬᏩᏍᎪᏂᎴᎢ.
4 ᎿᏉᏃ ᎢᎪᎯᏛ ᎠᏥᏍᎪᏂᏍᏗ ᎨᏒ ᎤᎵᏍᏆᏛ, ᏦᏩ ᏚᏁᏤᎴ ᏇᎵᏲ ᏚᏓᏘᎾᎥᎢ, ᎯᎠ ᏄᏪᏎᎢ, ᎢᏳᏃ ᎣᏍᏛ ᏍᎩᏰᎸᏗᏱ ᎢᏨᏩᏛᎡᎴᏍᏗ, ᏇᎵᏲ ᎡᏥᏁᏥ, ᎯᎠ ᏁᏥᏪᏏ;
5 ᎡᏙᏓ ᎠᏆᏎᎵᏙᏔᏅᎩ, ᎯᎠ ᏄᏪᏒᎩ, ᎬᏂᏳᏉ, ᎠᎩᏲᎱᏏᏗ; ᎢᎬᏂᏐᏗᏱ, ᎾᏍᎩ ᎨᎾᏂᏱ ᎠᏆᏍᎪᏒᎯ, ᎾᎿ ᏍᎩᏂᏌᏅᎭ. ᎾᏍᎩ ᎢᏳᏍᏗ ᎿᏉ ᎨᎾ, ᎡᏙᏓ ᏥᏂᏌᏄᎦ, ᏔᎵᏁᏃ ᎢᏥᎷᏨᎭ.
6 ᏇᎵᏲᏃ ᎯᎠ ᏄᏪᏎᎢ, ᎮᎾ, ᎯᏂᏌᏄᎦ ᏣᏙᏓ, ᎾᏍᎩᏯ ᏄᏪᏒᎢ ᏣᏎᎵᏙᏔᏅᎢ.
7 ᏦᏩᏃ ᎤᏪᏅᏎ ᎤᏂᏌᏅᏎ ᎤᏙᏓ; ᎢᏧᎳᎭᏃ ᎤᏁᏅᏎ ᏂᎦᏛ ᏇᎵᏲ ᏧᏅᏏᏓᏍᏗ ᏂᎦᏛ ᏧᎾᏛᏐᏅᎯ ᎦᏁᎸ ᎠᏁᎯ, ᎠᎴ ᏂᎦᏛ ᏧᎾᏛᏐᏅᎯ ᎢᏥᏈᏱ ᎠᏁᎯ,
8 ᎠᎴ ᏂᎦᏛ ᏦᏩ ᏚᏓᏘᎿᎥᎢ, ᎠᎴ ᎠᎾᎵᏅᏟ, ᎠᎴ ᎤᏙᏓ ᏚᏓᏘᎾᎥᎢ; ᏧᏁᏥᏍᎩᏂᏃᏅ ᏧᎾᏍᏗᎦ, ᎠᎴ ᎠᏫ ᏧᎾᏤᎵ, ᎠᎴ ᏩᎦ ᏧᎾᏤᎵ ᎪᏌᏂᏱ ᏚᏂᎧᎯᏰᎢ.
9 ᎠᎴ ᎤᏁᎳᏛᏎ ᏓᏆᎴᎷ ᎠᎴ ᏐᏈᎵ ᏧᎾᎩᎸᏗ, ᎠᎴ ᏧᏈᏯ ᎨᏎ ᎤᎾᏓᏡᏩᏗᏒᎢ.
10 ᎠᏔᏗᏃ ᎤᎦᏔᏙᎥᏙᏗᏱ ᏭᏂᎷᏤᎢ, ᎾᏍᎩ ᏦᏓᏂ ᏍᎪᏂᏗᏢ ᏥᎩ, ᎾᎿᏃ ᎤᏣᏘ ᏚᏂᏴᎳᏎᎢ ᎡᎯᏍᏗ ᏚᎾᏠᏱᎴᎢ; ᎠᎴ ᎦᎵᏉᎩ ᏧᏒᎯᏛ ᎤᏙᏓ ᎤᏂᏍᎪᏂᏍᏗᏱ ᏄᏩᏁᎴᎢ.
11 ᎾᎿᏃ ᎠᏁᎯ ᎠᏂᎨᎾᏂ ᎤᏂᎪᎲ ᎠᏔᏗ ᎤᎦᏔᏙᎥᏙᏗᏱ ᏓᏂᏴᎬᎢ, ᎯᎠ ᏄᏂᏪᏎᎢ, ᎯᎠ ᎾᏍᎩ ᎤᏣᏘ ᏧᏂᏴᎵᏍᏗ ᏄᎾᎵᏍᏓᏏ ᎢᏥᏈᏱ ᎠᏁᎯ; ᎾᏍᎩ ᎢᏳᏍᏗ ᎢᏥᏈ-ᎠᏁᎯ-ᏧᏂᏴᎳᏍᏗᏱ ᏚᏃᎡ ᎾᎿᏂ, ᎾᏍᎩ ᏦᏓᏂ ᏍᎪᏂᏗᏢ ᏥᎩ.
12 ᏧᏪᏥᏃ ᎾᏍᎩᏯ ᏂᏚᏪᏎᎸ ᏂᎬᏩᏛᏁᎴᎢ;
13 ᏧᏪᏥᏰᏃ ᎨᎾᏂ ᎦᏙᎯ ᏫᎬᏩᏅᏍᏔᏁᎢ, ᎠᎴ ᎤᏍᏓᎦᎸ ᎹᏈᎳ ᎦᎶᎨᏒ ᎬᏩᏂᏌᏁᎢ, ᎾᏍᎩ ᎹᎺᎵᏱ ᎢᎬᏱᏢ ᏥᎩ, ᎾᏍᎩ ᎡᏆᎭᎻ ᏧᏩᏎ ᏠᎨᏏ ᎬᏩᏠᏯᏍᏗ, ᎤᏤᎵ ᎢᏳᎵᏍᏙᏗᏱ ᏧᏓᏂᏐᏗᏱ, ᎾᏍᎩ ᎢᏆᎶᏂ ᎠᎯᏗ ᏧᏩᎯᏎᎴᎢ.
14 ᏦᏩᏃ ᎢᏥᏈᏱ ᏫᎤᎶᏎᎢ, ᎤᏩᏒ ᎠᎴ ᎠᎾᎵᏅᏟ, ᎠᎴ ᏂᎦᏛ ᎢᏧᎳᎭ ᎤᏁᏅᏛ ᎤᏙᏓ ᎤᏂᏂᏌᏁᏅ, ᎾᏍᎩ ᎿᏉ ᎤᏙᏓ ᎤᏂᏌᏅ.
15 ᏦᏩᏃ ᎠᎾᎵᏅᏟ ᎤᏂᎪᎲ ᎤᏂᏙᏓ ᎤᏲᎱᏒᎢ, ᎯᎠ ᏄᏂᏪᏎᎢ, ᏦᏩ ᏱᎩ ᎤᏲ ᏱᏂᎬᎾᏕᎦ, ᎠᎴ ᏴᎦᏞᏥᏏ ᏂᎦᎥ ᎤᏲ ᏁᏛᏁᎸᎢ.
16 ᎤᎾᏓᏅᏎᏃ ᎯᎠ ᏫᏄᏂᏪᏎᎴ ᏦᏩ; ᏣᏙᏓ ᎤᏁᏨᎩ ᎠᏏᏉ ᎾᏲᎱᏍᎬᎾ ᏥᎨᏒᎩ, ᎯᎠ ᏄᏪᏒᎩ;
17 ᎯᎠ ᎾᏍᎩ ᏁᏥᏪᏎᎸᎭ ᏦᏩ, ᏗᎨᎯᎲᏏ ᎢᏣᎵᏅᏟ ᎤᏂᏍᎦᏅᏨᎢ, ᎤᏲ ᏄᎾᏛᏁᎸᎢ; ᏂᎯᏰᏃ ᎤᏲ ᏂᎨᏨᏁᎸᎩ. ᎾᏍᎩᏃ ᎿᏉ ᏣᏙᏓ ᎤᏤᎵᎦ ᎤᏁᎳᏅᎯ ᎣᎩᏅᏏᏓᏍᏗ ᏗᎨᏍᎩᎲᏏ ᎣᎩᏍᎦᏅᏨᎢ. ᏦᏩᏃ ᏚᏠᏱᎴ ᎬᏩᏬᏁᏔᏅ.
18 ᎠᎴ ᎠᎾᎵᏅᏟ ᎤᏁᏅᏎ ᎾᏍᏉ ᎠᎴ ᎡᎳᏗ ᏫᏂᎬᏩᏛᏁᎴᎢ; ᎠᎴ ᎯᎠ ᏄᏂᏪᏎᎢ, ᎬᏂᏳᏉ ᏂᎯ ᏍᎩᏅᏏᏓᏍᏗ.
19 ᏦᏩᏃ ᎯᎠ ᏂᏚᏪᏎᎴᎢ, ᏞᏍᏗ ᏱᏥᏍᎦᎢᎮᏍᏗ; ᎠᏴᏰᏃ ᎨᏒ, ᏥᎪ ᎤᏁᎳᏅᎯ ᏥᏯᏓᏁᏟᏴᏍᏓᏁᎸ?
20 ᏂᎯᏍᎩᏂ, ᎤᏲ ᏍᎩᏯᏓᏅᏖᏍᎬᎩ, ᎤᏁᎳᏅᎯᏍᎩᏂ ᎣᏍᏛ ᎠᏓᏅᏖᏍᎬᎩ, ᎪᎯ ᎢᎦ ᎨᏒ ᏂᏄᏍᏗ ᎢᏳᏩᏁᏗᏱ, ᎤᏂᏣᏘ ᏴᏫ ᏓᏅᏅ ᏧᏍᏕᎸᏗᏱ.
21 ᎾᏍᎩ ᎢᏳᏍᏗ ᏞᏍᏗ ᏱᏥᏍᎦᎢᎮᏍᏗ, ᏓᏨᏰᎶᎵ, ᏂᎯ ᎠᎴ ᏗᏤᏥ ᏧᎾᏍᏗᎦ, ᎦᏚᎵᏍᏓᏕᏃ, ᎠᎴ ᎤᏓᏅᏘ ᏚᏬᏁᏔᏁᎢ.
22 ᏦᏩᏃ ᎢᏥᏈᏱ ᎡᎮᎢ, ᎤᏩᏒ ᎠᎴ ᎤᏙᏓ ᏚᏓᏘᎾᎥᎢ; ᏦᏩᏃ ᎠᏍᎪᎯᏧᏈ ᎠᏍᎪᎯᏃ ᏧᏕᏘᏴᏛ ᎤᎴᏂᏙᎴᎢ.
23 ᏦᏩᏃ ᏚᎪᎮ ᎢᏆᎻ ᏧᏪᏥ ᏦᎢᏁ ᎤᎾᏓᎵᏴᏛ, ᎠᎴ ᎾᏍᎪ ᏦᏩ ᏗᎧᏂᎨᏂ ᏕᎨᎦᏛᎯᏍᏔᏁ ᎺᎦ ᏧᏪᏥ ᎾᏍᎩ ᎻᎾᏌ ᎤᏪᏥ ᏥᎨᏎᎢ.
24 ᏦᏩᏃ ᎯᎠ ᏂᏚᏪᏎᎴ ᎠᎾᎵᏅᏟ, ᎠᎩᏲᎱᏏᏗ; ᎠᎴ ᎤᏁᎳᏅᎯ ᎤᏙᎯᏳᎯᏯ ᏓᏥᏩᏛᎯᎵ, ᎠᎴ ᎠᏂ ᎦᏙᎯ ᏙᏓᏣᏘᎾᏫᏛᎯ; ᏫᏙᏓᏣᏘᏃᎵ ᎾᎿ ᎦᏙᎯ ᏧᏁᏁᏗᏱ ᏥᏚᏎᎵᏓᏁᎴ ᎡᏆᎭᎻ, ᎠᎴ ᎡᏏᎩ, ᎠᎴ ᏤᎦᏈ.
25 ᏦᏩᏃ ᏚᏎᎵᏙᏔᏁ ᎢᏏᎵ ᏧᏪᏥ, ᎯᎠ ᏄᏪᏎᎢ; ᎤᏁᎳᏅᎯ ᎤᏙᎯᏳᎯᏯ ᏓᏥᏩᏛᎯᎵ, ᎠᎴ ᏗᎩᎪᎳ ᎠᏂ ᏕᏥᏴᏫᏛᎲᎭ.
26 ᏦᏩᏃ ᎤᏲᎱᏎᎢ, ᎠᏍᎪᎯᏧᏈ ᎠᏍᎪᎯᏃ ᎢᏳᏕᏘᏴᏛ ᎨᏎᎢ; ᎦᏩᏒᎩᏃ ᎬᏘ ᏆᏍᏆᏂᎪᏔᏁᎢ, ᎢᏥᏈᏱᏃ ᎦᏁᏌᎢᏱ ᎬᏩᎸᏁᎢ.
