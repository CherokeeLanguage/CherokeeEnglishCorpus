--- ---
01/29/2016 08:15 AM
ᏓᎵᏆ, ᎣᎦᎵᎰᎹ.
 – ᎾᏍᎩ ᎤᏃᎸᏔᏅ ᏂᎦᏚᏏᏁ, Grand View ᏧᎾᏕᎶᏆᏍᏗ ᎤᏂᏍᏆᎸᎡᎸ ᎢᎬᏱ ᏧᎾᏓᎦᏴᎵᎨ ᎤᏔᎾ ᏧᎾᏕᎶᏆᏍᏗᎢ ᎧᏃᎮᏍᎩ ᏧᎾᏓᎦᏴᎵᎨ ᎠᎴ ᏗᎾᏕᎶᏆᏍᎩ ᎤᎾᏕᎶᏆᏍᏗ ᎤᎬᏩᏟ ᎦᎸᎳᏗ ᎠᎴ ᎤᎾᎵᏏᎾᎲᏍᏙᏗ ᎨᎨᏲᏗ ᎠᏙᏢᏍᎬᎢ, ᏃᎴᏍᏊ ᎠᏕᎳ ᎬᏩᏂᎩᏍᏗᎢ ᎠᎴ ᏧᎾᏕᎶᏆᏍᏗ ᎠᎾᎵᏍᎪᎸᏗᏍᎪᎢ.
  --- ᎾᏍᎩ ᏧᎾᏕᎶᏆᏍᏗ ᏩᏥᏂ ᎠᎵᏍᎪᎸᏗᏍᎬ ᎠᏓᏅᏖᎵᏙᎯ, Margaret Carlile, ᎠᏗᏍᎬ ᎤᎾᏓᏅᏖᎸ ᎾᎿ ᏗᎾᏕᎶᏆᏍᎩ ᎤᎾᏓᏅᏖᏗ ᎾᎿ ᎦᎸᎳᏗ ᏧᎾᏕᎶᏆᏍᏗᎢ. ᎠᏗᏍᎬ ᎠᏂᏁᏥᏙ ᏂᏓᏩᎾᏂᎩᏓ ᏣᎳᎩ ᎠᏰᎵ ᎦᎸᎳᏗ ᏧᎾᏕᎶᏆᏍᏗ ᎠᏰᏟ ᎠᎴ ᏧᏂᎸᏫᏍᏓᏁᎯ ᎤᏂᏩᏛᏗ ᏗᏂᏍᏕᎵᏍᎩ ᎤᏬᏂᏏ ᎤᏃᎮᎸ ᏧᎾᏕᎶᏆᏍᏙᏗ ᎠᎵᏍᎪᎸᏛ ᎠᎴ ᏗᏐᎢ ᎤᎾᏛᏅᎢᏍᏛ ᏚᏙᏢᏒ.
  --- ᎠᏗᏍᎬ ᏧᏂᎸᏫᏍᏓᏁᎯ ᎾᏍᏊ ᏚᏂᏍᏕᎸᎲ ᎤᎾᏓᎦᏴᎵᎨ ᎠᎴ ᏗᎾᏕᎶᏆᏍᎩ ᎪᏪᎵ ᏚᏂᏢᏅ ᎾᎿ ᎣᎦᎵᎰᎹ ᎠᏚᏍᏛ ᏧᎾᏕᎶᏆᏍᏙᏗ, ᎾᏍᎩ ᏗᎾᏕᎶᏆᏍᎩ ᎠᏎ ᏧᏃᏪᎶᏗ ᎾᎿ ᏧᏁᎵᏁ ᏱᏓᏂᏂᏙᎯ, ᏐᏁᎵᏐ ᎠᎴ ᏍᎪᎯᏁᎢ. ᎾᎿ ᏗᎾᏕᎶᏆᏍᎩ ᏏᏓᏁᎸ ᎠᏕᎳ ᎠᏃᏢᏍᎬ Ꮭ ᎤᏓᏬᎯᎳᏗᏍᏗ ᏱᎩ ᎾᏃ ᎯᎦᏍᎪ ᏯᎦᏴᎵ ᏯᏃᏢᏍᎩ ᏑᏕᏘᏴᏓ ᎨᏒᎢ ᎤᏂᎩᏍᏗ ᎯᎠ ᏗᏕᎶᏆᏍᏙᏗ.
  --- “ᎤᏍᏆᏂᎪᏓ ᎯᎠ ᎤᏙᏢᎭ. ᏝᏃ Ꮩ ᎦᎸᎳᏗ ᏧᎾᏕᎶᏆᏍᏙᏗ ᎢᎦ ᏱᎩ. ᎾᏍᎩᏍᎩᏂ ᎨᏥᏏᎾᎲᏍᏙᏗ ᏳᏙᏢ ᎾᏍᏊ ᎬᏩᎾᏙᏗ, ᎣᏍᏊ,” ᎠᏗᏍᎬᎢ. 
  --- Carlile ᎠᏗᏍᎬ ᎠᎵᏍᎪᎸᏔᏅ ᏂᏓᏳᏓᎴᏅ ᎠᎹᏱᏟ ᏧᎾᏕᎶᏆᏍᏗ ᎠᎴ ᏩᏥᏂ ᎤᏙᏢᏒ ᎠᎾᎵᏍᎪᎸᏗᏍᎪ ᎾᎿ ᏧᎾᏓᎦᏴᎵᎨ ᏧᎾᏕᎶᏆᏍᏗᎢ. 
  --- “ᎪᎯ ᎤᏒ ᎾᎿ ᎢᎬᏱ ᏧᎾᏓᎦᏴᎵᎨ ᎤᏔᎾ ᏧᎾᏕᎶᏆᏍᏗ ᎾᎿ ᏂᎬᎾᏛ ᎠᏂᏓᎨ ᏍᎦᏚᎩ ᎠᏎᎸᎯ ᎤᎾᎵᏍᎪᎸᏔᏅ. ᎠᏯᏃ ᏌᏊ ᎣᎦᏗᏑᏴ ᎾᎿ ᏔᎳᏚ ᎢᏳᎾᏓᏡᎩ ᎨᏒᎢ ᎠᏰᎵ, ᎠᎴ ᎣᎬᏌ ᎨᏒ ᎾᏍᎩ ᎾᏂᎥ ᏧᎾᏕᎶᏆᏍᏗᎢ, ᎣᎬᏌ ᎾᏂᎥ ᏧᎾᏕᎶᏆᏍᏗᎢ, ᎾᏍᎩ ᎣᎩᎩᏒ ᏙᎩᎩᏒ ᎯᎠ ᏅᎩ ᏧᏕᏘᏴᏓ ᎠᏕᎳ ᎤᎾᎵᏍᎪᎸᏔᏅ ᏓᎾᏓᏁᎲᎢ,” ᎠᏗᏍᎬᎢ. 
  --- ᏚᎾᏙᎵᏤᎲ ᎾᎿ ᏔᎵᏯᎦᏴᎵ ᏍᎩᎦᏚ ᏣᎳᎩ ᏧᎴᎯᏌᏅ ᎤᏬᏪᎸ, ᎾᎿ ᏧᎾᏕᎶᏆᏍᏗ ᎤᏂᎩᏎ ᏯᏛᎾ ᏦᎢᏧᏈ ᏅᎩᏍᎪ ᏌᏊ ᎢᏯᎦᏴᎵ ᎢᎬᏱ ᎤᏕᏘᏴᏌᏗᏒᎢ ᎠᎴ ᎡᎵᏊ ᏅᎩ ᏧᏕᏘᏴᏓ ᎨᏎᏍᏗ, ᎢᏳᏃ ᏩᏥᏂ ᏗᏂᎳᏫᎦ ᎣᏏ ᏯᏂᏱᎸᏍᎩ ᏯᏃᎯᏗᎠ. 
  --- Carlile ᎠᏗᏍᎬ ᎾᎿ ᎨᏥᏁᎲ ᎠᏕᎳ ᏧᎾᏕᎶᏆᏍᏗ ᎠᎾᏓᏅᏖᎵᏙ ᎤᎾᏚᎵᏍᎬ ᎾᏍᎩ ᏗᎾᏕᎶᏆᏍᎩ ᎤᎵᏍᎨᏓ ᎢᏳᏃᏗ ᎾᎿ ᎯᎠ ᏱᏚᏂᏍᏆᏓ ᎦᎸᎳᏗ ᏧᎾᏕᎶᏆᏍᏗᎢ. 
  --- “ᎣᏥᎪᏩᏘᏍᎬ ᎾᎿ ᎦᎸᎳᏗ ᏧᎾᏕᎶᏆᏍᏗ ᎠᎴ ᎢᎬᏩᎾᏛᏁᎵᏓᏍᏗ ᎨᏒᎢ ᎾᏍᎩ ᎢᏳᏍᏗ ᏙᏥᏍᏕᎵ ᏗᎾᏕᎶᏆᏍᎩ ᎤᎾᎦᏎᏍᏙᏗ ᎯᎠ ᎬᏩᏂᎩᏍᏗ ᎨᏒᎢ, ᏙᏣᏛᏅᎢᏍᏓᏁ ᎾᎿ ᎦᎸᎳᏗ ᏧᎾᏕᎶᏆᏍᏗ, ᎠᎴ ᎾᏍᏊ ᏙᏤᏲᎲᏍᎦ ᏗᎾᏓᏘᏂᏙ ᎤᎾᏕᎶᏆᏍᏗᎢ,” ᎠᏗᏍᎬᎢ. “ᏙᏥᎵᎪᏁ ᎾᎿ ᏣᎳᎩ ᎠᏰᎵ Foundation ᎠᎴ ᎤᏴᏢᎢ ᎧᎸᎬ ᎢᏗᏢ ᏍᎦᏚᎩ ᎦᎸᎳᏗ ᏗᏕᎶᏆᏍᏗ ᎠᎴ ᏗᏐᎢ ᏚᎾᏓᏡᎬ ᎾᎿ ᎠᎭᏂ ᏓᏁᎲ ᎤᎾᏛᏅᎢᏍᏗ ᏗᎬᏩᏂᏍᏕᎸᏗ ᏱᎩ ᎠᎴ ᏗᎬᏩᏂᏩᏛᎯᏓᏍᏗ ᏧᎾᏕᎶᏆᏍᏗᎢ.” 
  --- Carlile ᎠᏗᏍᎬ ᎾᏍᎩ ᎤᏚᎩ ᎤᏩᎯ ᏧᏘᏅᏍᏗ ᏗᎾᏕᎶᏆᏍᎩ ᎾᎿ ᎣᎦᎵᎰᎹ ᏍᎦᏚᎩ University-Institute of Technology in Okmulgee. 
  --- “ᎠᏆᏚᎵ ᏗᏂᏲᏟ ᏝᏙ ᎤᎾᏓᏅᏖᏗᏊ ᎢᎦ ᎦᎸᎳᏗ ᏧᎾᏕᎶᏆᏍᏗ ᏅᏗᎦᎵᏍᏙᏗ ᏣᏅᏔ ᎦᏬᎯᎵᏴᏍᏗᎢ, ‘ᎠᏆᏚᎵ ᎾᎿ ᎠᏂᎦᏅᎦᏘ ᎢᏳᎾᎵᏍᏙᏗ,’ ᎠᏎᏃ ᎠᏆᏚᎵ ᎤᏃᏟᏍᏗ ᎾᎿ ᎣᏍᏓ ᏗᎦᎸᏫᏍᏓᏁᏗ ᎤᏙᏢᏒ ᎾᎿ technical institute, ᎠᎴᏍᏊ” ᎠᏗᏍᎬᎢ. 
  --- ᎠᏗᏍᎬ ᎾᏍᎩ ᎾᎥ ᎠᏁᎯ ᏗᎾᏕᎶᏆᏍᎩ ᎤᏂᏍᏕᎵᏍᎪ ᏄᏍᏛ ᏚᎾᏓᏅᏛ ᎤᏁᏙᎸ ᏱᎩ ᎾᎿ ᏱᏙᏛᎾᏕᎶᏆᎢ ᎾᎿ ᎦᎸᎳᏗ ᏧᎾᏕᎶᏆᏍᏗ ᎠᎴ ᎨᎨᏲᏅᏗᎢ. 
  --- “ᎠᏆᏚᎵ ᎤᎾᏕᎶᏆᏍᏗ ᎤᏂᏍᎦᏍᏓᏅᏗ ᏂᎨᏒᎾ,” ᎠᏗᏍᎬᎢ. “ᎠᏆᏚᎵ ᎾᎿ ᏣᏂᎩᏍᏗ ᏂᎦᎭᎢᏐ ᎾᎿ campus ᎬᏗᏍᎩ ᎠᎴ ᏣᏗᎢ, ‘Ꭳ ᎠᏇᏚᎸ ᎾᎿᎢ ᎦᏳᎳ.” 
  --- Carlile ᎠᏗᏍᎬ ᎾᏍᎩ ᎠᎴ ᏧᏂᎸᏫᏍᏓᏁᎯ ᎠᎾᏁᎸᏗᏍᎪ ᏄᏓᎴ ᎢᏳᎵᏍᏙᏗ ᎾᏍᎩ ᏗᎾᏕᎶᏆᏍᎩ ᏓᎾᏕᎶᏆᏍᎬ ᎠᎾᎴᏂᏙᎲᎢ. 
  --- “ᎢᏴᏓᎭ Ꮭ ᏲᏅᏙ ᎢᎪᎯᏓ ᏄᏓᎴ ᏂᎦᎵᏍᏗᏍᎬ ᎣᏍᏓ ᎨᏒᎢ, ᎠᏎᏃ ᎢᏴᏓᎭ ᎠᏂᎷᎪ ᎠᎴ ᎯᎠ ᎾᏂᏪᏍᎪ ᏕᎦᏕᎶᏆᎠ. ᎠᏆᏚᎵ ᏣᏅᏗ ᎢᏳᎵᏍᏙᏗ ᎾᏍᎩ ᎾᏛᏁᎸ ᏄᏓᎴ ᏂᎦᎵᏍᏗᏍᎬ,” ᎠᏗᏍᎬᎢ. 
  --- Carlile ᎠᏗᏍᎬ ᏧᎾᏕᎶᏆᏍᏗ ᏧᏂᎸᏫᏍᏓᏁᎯ ᎦᏄᎪᏓ ᏂᎦᏯᎢᏐ ᎾᎿ ᏧᎾᏓᎦᏴᎵᎨ ᏧᎾᏕᎶᏆᏍᏗ ᎾᎿ ᏏᏅᏓ ᎢᏳᏓᎵ ᎢᏳᎵᏍᏙᏗᎢ. 
  --- “ᏚᏄᎪᏔᏅ ᏄᏓᎴ ᎨᏎᏍᏗ, ᎠᏎᏃ ᎾᏞᎬ ᏚᏧᎪᏗᎭ ᎾᏍᎩ ᎤᎵᏍᏕᎸᏙᏗ ᎣᎩᏍᏆᎸᏙᏗ ᎾᎿ ᎧᎦᎵ ᎧᎴᏍᏗ. ᎠᏅᏱ ᎾᏍᎩ ᏗᎪᏪᎶᏗ ᎨᏎᏍᏗ, ᎠᎴ ᎧᏬᏂ ᎾᏍᎩ ᏏᏓᏁᎸ STEM (science, technology, engineering, ᎠᎴ mathematics) ᎤᏒᎢ. ᎾᎿ ᏧᏃᏰᏂ ᏗᎬᏗ ᎠᏃᏢᏅᏍᎪᎢ ᎾᎿ science ᎾᎿ ᏗᏂᏲᏟ ᎠᎴ ᎾᎿ ᎠᏂᏏᏓᏁᎸ ᎾᎾᏛᏁᎰ ᎠᎴ, ᎣᏤᏙᎰ ᏙᏥᏍᏕᎵᎯᏙᎰᎢ,” ᎠᏗᏍᎬᎢ.
  --- ᏓᎵᏆ ᎦᏁᎵ Melissa Wofford ᎠᏗᏍᎬ ᎤᏪᏙᎴ ᎾᎿ ᎢᎬᏱ ᏧᎾᏓᎦᏴᎵᎨ ᏧᎾᏕᎶᏆᏍᏗ ᎤᎪᏛ ᎤᏕᎶᏆᏍᏗᎢ. ᎤᏪᏥ ᎠᏧᏣ, Caleb, ᎤᏪᏙᎴ ᏧᎾᏕᎶᏆᏍᏗ ᎠᎴ ᎾᎿ ᏅᎩᏁ ᏗᎧᏂᏙᎯ. 
  --- “ᏍᏗᎩᏓᏃ ᎠᏋᏒ ᎠᎩᎪᏩᏛᏗ ᎾᏍᎩ ᏂᎦᎵᏍᏔᏅᏍᎬ ᎾᎿ ᏧᎾᏕᎶᏆᏍᏗ ᎠᎴ ᎠᎩᎪᏩᏛᏗ ᎢᏳᏍᏗ ᏓᏙᏢᏍᎬ ᎤᏝᏅᏛ ᏂᏗᎦᎵᏍᏙᏗ ᎠᏆᏛᎦᏅ ᎤᎾᎵᏍᏕᎸᏙᏗ ᏚᏂᎩᏒᎢ, ᎠᏎᏃ Ꮭ ᏙᎯᏳ ᏯᏆᏅᏖ ᏙᎯᏳ ᎢᏳᏍᏗ ᎨᏒᎢ,” ᎠᏗᏍᎬᎢ. 
  --- Wofford ᎠᏗᏍᎬ ᎠᎵᎮᎵᎬ ᎠᎪᏩᏘᏍᎬ Crand View ᎠᎾᎵᏍᎪᎸᏗᏍᎬ ᎾᏍᎩ ᎢᏳᏍᏗ ᎬᏩᎾᏕᎶᏆᏍᏗ ᏂᎦᎵᏍᏗᏍᎬᎢ. 
  --- “Grand View’s ᎢᎦ ᎣᏍᏓ ᏧᎾᏕᎶᏆᏍᏗ, ᎠᎴ ᎠᏂᎩᏍᎪ ᎤᎪᏓ ᏧᏓᎴᏅᏓ ᎣᏍᏓ ᎦᎬᏔᏂᏓᏍᏗ ᎠᏕᎶᏆᏍᏗᎢ,” ᎠᏗᏍᎬᎢ. “ᎢᎦᏃ ᎣᏣᎵᎮᎦ ᎠᎭᏂ ᏓᎾᏕᎶᏆᏍᎬ ᏗᏂᏲᏟ ᎠᎭᏂ.” 
  --- Carlile ᎠᏗᏍᎬ ᎠᏟᎢᎵᏒ ᏧᎾᏕᎶᏆᏍᏗ ᏧᏂᎸᏫᏍᏓᏁᎯ ᎤᏚᎩ ᎣᎬᎭ ᎤᎪᏛ ᎠᏂᏏᏓᏁᎸ ᎤᏂᎷᎯᏍᏗ ᎾᎿ ᏧᎾᏓᎦᏴᎵᎨ ᏧᎾᏕᎶᏆᏍᏗ ᎾᎾᏛᏁᎲᎢ. 
  --- “ᎯᎠ ᎾᏍᎩ ᎢᎬᏱ ᎠᎳᏍᎬᏗ. ᏓᏤᏞᏍᏗ. ᎤᏂᎪᏛ ᎠᏂᏴᏫ Ꮭ ᏳᎾᏅᏔ Ꮟ. ᏝᎦ ᏓᏟᎢᎵᏙᎯ ᏂᎦᏓ ᎧᏃᎮᏗ ᎢᏳᏍᏗ ᏂᎦᎵᏍᏔᏅᏍᎬᎢ ᎠᎴ ᎠᏝᏅᏓᏗᏍᎬᎢ,” ᎠᏗᏍᎬᎢ “ᎢᎦ ᎤᏚᎩ ᎣᎬᎭ ᎠᎴ ᎤᎪᏓ ᎢᏳᎵᏍᏔᏅᏍᏗᎢ ᎣᏍᏓ.” 
  --- Carlile ᎠᏗᏍᎬ ᎢᏳᏃ ᎩᎶ ᏳᏚᎵᎭ ᏗᏕᎶᏆᏍᎩ ᏳᏚᎵᎭ ᎤᎪᏛ ᎤᏕᎶᏆᏍᏗ ᎤᏕᎶᏆᏍᏗ ᎤᎪᏛ ᎯᎠ ᏭᏟᏃᎮᏗ ᎯᎠ ᏗᏎᏍᏗ 918-456-5131.

--- ---
01/28/2016 02:00 PM
ᎠᏭ ᎤᏂᏴᏍᏗ, ᎣᎦᎳᎰᎹ.
- ᏍᎪᎯ ᏧᏕᏘᏴᏓ ᏂᎨᏐ ᎩᎳ ᎢᏤᎢ ᏗᎦᏘᏱ ᎤᏂᎧᏁᎢ ᏣᎳᎩᎯ ᏧᎾᏓᎴᏅ ᎠᏰᎵ ᎣᏍᏓᏃ ᎠᎦᏔᎯ ᏄᏍᏗᏓᏅ ᎥᎿ ᎠᎴ ᏧᏟᎢᎩᏍᏓᏅᎯ ᏧᎸᏫᏍᏓᏁᎸᎢ ᎨᏒᎢ. 
--- Callie Chunestudy, 34, ᏅᏓᏕᏆ. 9ᏁᎢ ᎤᎴᏅᎮ ᏚᎸᏫᏍᏓᏁᎲᎢ ᎤᏑᎵᎪᏣ Mickel Yantz ᏗᎦᏘᏱ ᎨᏒ Sherwin Miller ᎤᏪᏘ ᎠᏍᏆᏂᎪᏛ Jewish Arts Tulsa ᏭᎴᏅᎮ ᏚᎩᏫᏍᏓᏁᎲᎢ. 
--- ᎤᏴᏢᎧᎸᎬ ᏍᎦᏚᎩ ᏩᎦᎸᎳᏗᏴ ᏧᎾᏕᎶᏆᏍᏗᏱ ᏧᏍᏆᏛ Chunestudy ᎣᎯᏍᏗ ᏗᏟᎶᏍᏙᏗ ᏧᎾᏕᎶᏆᏍᏗ. 
--- “ᏓᎳᏚ ᏳᏕᏘᏴᏓ ᏥᎨᏒ ᎤᎴᏅᎮ ᏚᎸᏫᏍᏓᏁᎲ (ᏣᎳᎩᎯ ᎠᏰᎵ) summer youth (ᏗᎨᏥᎾᏢᏗ ᎤᏙᏢᏒ) ᎠᎴ ᏁᎳᏚ ᏳᏕᏘᏴᏓ ᏥᎨᏒ ᎦᏓᎫᎦ ᏧᏃᏢᏗ ᏚᎸᏫᏍᏓᏁᎸᎢ,” ᎠᏗᏍᎬᎢ. 
--- ᎾᎯᏳᏃ ᎪᎨᏱ ᏗᎾᏛᏍᎩ ᏧᏂᎸᏫᏍᏓᏁᏗ ᎤᏙᏢᏒᎢ, ᏥᏚᏂᎸᏫᏍᏓᏁᎲᎢ ᏴᏫ ᎠᏂᎷᎬ Adam’s Corner, CHC ᏕᎧᏃᎯᏎᎲ ᏂᏧᎵᏍᏓᏅᏒ ᎠᎴ ᏄᏍᏛ ᏣᏁᎮ ᎾᎯᏳ ᎠᏂᏣᎳᎩ 1890s ᏧᏕᏘᏴᏌᏗᏒ ᎠᏂ ᏍᎦᏚᎩ ᏂᎦᎵᏍᏗᏍᎬᎾ ᏥᎨᏒ ᎣᎦᎳᎰᎹ ᏔᎵ ᏧᏕᏘᏴᏓ ᏚᎸᏫᏍᏓᏁᎴ Summer Youth Program ᏧᏪᏘ ᏗᎪᏪᎳᏅ ᏗᏍᏆᏂᎪᏙᏗ ᎠᎴ ᏗᎪᏪᎵᏍᎩ ᎨᏎ Chunestudy. --- ᎾᏊ ᏗᎦᏘᏱ ᏥᏄᎵᏍᏔᏅ ᎤᏠᏱᏊ ᎢᏳᏍᏗ ᏥᏍᏓᏩᏗᏎᏍᏗ Mickel ᏚᎸᏫᏍᏓᏁᎸᎢ ᎠᏗᏍᎨᎢ Chunestudy. ᏌᏚ ᏧᏕᏘᏴᏛ ᏚᎸᏫᏍᏓᏁᎸ ᎨᏌ Meckel, ᎣᏍᏛ ᏄᏛᏁᎴ ᎣᎯᏍᏗ ᏧᎾᏟᎶᏍᏔᏅ ᎬᏂᎨᏒ ᏂᏕᎬᏁᎲ ᎠᎴ ᎠᎾᏛᏁᎵᏍᎬ ᎠᎭᏂ ᏣᎳᎩᎯ ᏧᎾᏓᎴᏅ ᎠᏰᎵ ᎠᏆᏚᎵ ᎪᎱᏍᏗ ᎢᏤ ᎠᎴ ᏧᏓᎴᏅᏓ ᏧᎾᏟᎶᏍᏔᏅ ᎠᎴ ᎤᎾᏛᏁᎸᏗ ᎠᎩᏲᎯᏍᏗ ᎠᎭᏂ ᏣᎳᎩᎯ ᏧᎾᏓᎴᏅ ᎠᏰᎵ, ᎾᏞᎬᏊ ᎯᎸᏍᎩ ᏧᏓᎴᏅᏓ ᎠᎾᏛᏁᎵᏍᎬ ᎠᎪᏩᏛᏗ ᎨᏎᏍᏗ. ᎾᏊ ᎨᏒᎢ “ᏧᎦᎶᎩ ᎠᏂᏬᏂᏍᎩ ᏗᏟᎶᏍᏔᏅ ᏂᏓᏳᏓᎴᏅᎩ ᏣᎳᎩ ᏗᎪᏪᎶᏗ ᏧᏃᏴᎦ ᎧᏃᎮᏍᎩ” ᎤᏃᎸᏔᏂ 15 ᎤᏓᎴᏅᎮ ᎧᏬᏂ 12 ᎢᎪᎯᏛ ᎠᎪᏩᏛᏗ ᎨᏎᏍᏗ 2016 Trail of Tears ᏧᎾᏟᎶᏍᏔᏅ ᎾᎯᏳ ᏗᎪᏩᏛᏗ ᎨᏎᏍᏗ. 
--- “ᎩᎳ ᎢᎬᏱ ᎨᏒ ᏣᎳᎩ ᏧᎾᏟᎶᏍᏔᏅ ᎤᏂᎾᏗᏅᏗ ᏙᎦᎵᎪᏎᏍᏗ ᏧᎾᏓᎴᏅᏓ ᎠᏰᎵ ᎠᏍᏆᎵᏍᎨᏍᏗ ᎠᎾᏛᏍᎩ ᏧᎾᏟᎶᏍᏔᏅ ᎠᎾᏓᎪᏅᏗᏍᎬ, ᎣᏍᏓᏃ ᎠᎩᏰᎸᏐᎢ ᏅᏍᎩ ᏥᏂᎦᎵᏍᏗᏌᎭ,” ᎠᏗᏍᎬᎢ. “ᎠᎴ ᎢᎬᏱᎢ, ᏓᏲᏣᎵᏲᏂ ᏣᎳᎩ Art Market ᎠᎴᎾᏍᏊ ᏓᏲᎩᏍᏆᎸᎡᎵ ᏗᎾᏛᏍᎩ ᏗᎾᏟᎶᏍᏔᏅᎲᏍᎩ ᎠᎾᏓᎪᏅᏗᏍᎩ. ᏂᎬᏯᎢᏎᏍᏗ, ᎠᎭᏂ Heritage Center, ᎠᎴ ᎾᏍᎩ ᎤᎾᏓᏠᏒᎢ ᏧᎾᏟᎶᏍᏔᎾᎾᎢ ᎬᏂᎨᏒᎢ ᏄᏍᏕᏍᏗ ᏱᎪᎯᏓ ᎠᏍᏆᎵᏍᎨᏍᏗ Trail of Tears Art Show.” 
--- ᎾᏍᎩᏃ ᏧᏚᎵᏍᎨᎢ ᎾᏍᎩ ᎠᎦᏘᏱ ᏧᎸᏫᏍᏓᏁᏗᎢ, Chunestudy ᎢᎧᏃᎮᏍᎬᎢ ᏂᎪᎯᎸᏃ ᎤᎸᏉᏕᎢ ᏧᏍᏕᎸᎡᏗᎢ ᏗᏍᏆᏂᎪᏔᏅᎢ ᎠᎴ ᎬᏂᎨᏒᎢ ᏣᎳᎩ ᎢᏳᏛᏅᎵᏓᏍᏗᎢ. 
--- “ᏗᏟᎶᏍᏔᏅᏅᏃ ᎢᎦᏃ ᎣᏍᏓ ᎾᏍᎩᏃ ᏂᏗᎦᎵᏍᏙᏗᎭ ᎾᏂᎥᏃᏍ ᏯᏂᎪᏩᏔ ᏄᏬᏚᏒᎢ. ᏓᎩᎸᏫᏍᏓᏁᎲᎢ ᎥᎿᎾᏂ Cherokee Heritage Center ᎠᎴ ᎣᏍᏓ ᎠᎦᏘᏗᏗᏍᏗ ᎢᎦᏤᎵᎢ ᎦᏟᏎᏅᎢ ᏱᎪᎯᏓᏃ ᏛᎦᏌᏙᏍᎬᎢ ᎠᏂᏣᎳᎩ ᏗᎾᏟᎶᏍᏔᏅᎲᏍᎩ ᎾᏍᎩ ᎪᎯᏴ ᏥᎩ ᏣᏁᎭ ᎾᏍᎩᏃ ᎤᎵᏍᎨᏓ ᎠᎩ ᎢᏯᏆᏛᏁᏗᎢ,” ᏗᎦᏍᎬᎢ. 
--- CHC ᏄᎬᏫᏳᏒ Candessa Tehee ᎢᏳᏪᏛ ᎾᏍᎩᏃ Ꮎ CHC ᎣᏏ Chunestudy ᏏᏊ ᏧᎴᏅᎲ ᏚᎸᏫᏍᏓᏁᎲᎢ. 
--- “ ᎾᏍᎩᏃ ᎤᏂᏔ ᏧᎶᏌ ᎣᏍᏓ ᏗᎾᏟᎶᏍᏔᏅᎲᏍᎩ ᎠᎴᎪᏟᎬᎢ ᎠᏂᏣᎳᎩ ᏧᎾᏛᏁᎸᏍᏔᏅᎢ ᎠᎴ ᏗᏍᎦᏚᎩ ᎠᎴ ᎾᏍᎩ ᏄᏍᏛᎢ ᏕᎤᎲᎢ,” ᎠᏗᏍᎬᎢ Tehee. “ ᎾᏍᎩᏃ ᎤᎸᏉᏛᎢ ᏣᎳᎩ ᏗᏟᎶᏍᏔᏅᏅᎢ ᏧᎾᏛᏁᎸᏍᏔᏅᎢ ᎾᏍᎩ ᎬᏂᎨᏒᎢ ᏂᎦᎵᏍᏗᎭ ᎾᏛᏁᎲᎢ ᏴᎪᏩᏔ ᏚᎸᏫᏍᏓᏁᎲᎢ ᎠᎴ ᎣᏍᏓ ᎢᏳᎵᏍᏓᏁᏗᎢ ᎤᏩᎬᏗᏗᏒᎢ ᎥᎿᎾᏂ CHC.” 
--- ᎾᏍᎩᏃ CHC ᎥᎿ ᏧᏙᏢᎭ 21192 S. Keeler Drive. 9 a.m. to 5 p.m. ᎤᎾᏙᏓᏉᏅᎢ ᎤᎾᏙᏓᏈᏕᎾ ᏂᏛᏓᎴᏂᏍᎩ ᏕᎭᎷᏱ 15 ᏚᎵᏍᏗ 15 ᏱᎪᎯᏓ ᎠᏍᎢᏐᎢ.

--- ---
12/11/2015 08:00 AM
ᏍᏗᎵᏪᎵ, ᎣᎦᎵᎰᎹ.
 – ᎾᏍᎩ ᎤᎴᏅᎲ ᎪᏢᏍᎬ ᎦᎾᏥ ᎾᎿ ᎠᏂᏏᏓᏁᎸ ᎠᎨᏳᏣ ᏥᎨᏒ ᎤᎴᏅᎮᎢ, ᎾᏍᎩ ᏐᏁᎳᏚ ᎢᏍᎪᎯᏧᏈ ᏐᏁᎳᏍᎪ ᏔᎵ ᎤᏕᏘᏴᏌᏗᏒᎢ ᎤᎩᏒ ᏣᎳᎩ ᎬᎾᏕᎾ ᎠᏁᎯ ᎠᏃᏢᏅᏍᎩ ᎨᏥᎸᏉᏔᏅ ᎠᎨᎳᏕ Edith Knight ᎠᏏᎾᏍᏗ ᎪᏢᏍᎩ ᎦᎾᏥ, ᎾᏍᎩ ᎢᏳᏍᏗ ᎠᏂᎩᏍᎪ ᎠᏂᏣᎳᎩ ᏐᎯ ᎪᏢᏔᏅᎢ.
  --- Knight ᎤᏁᏒ ᎾᎿ ᎬᎾᏕᎾ ᎠᏁᎯ ᎠᏃᏢᏅᏍᎩ ᎨᏥᎸᏉᏔᏅ ᏥᎨᏥᏁᎰᎢ ᎾᎿ ᏐᏌᏃᎢ ᏗᎪᏢᏍᎩ. ᏃᎴᏍᏊ ᎠᏏᎾᏍᏗ ᎦᎾᏥ ᎤᏬᏢᏗᎢ, ᎠᏗᏍᎬᎢ, “ᏯᏉᏢᏂᏃ Ꮭ ᏯᏓᏁᎯᏯᏍᎪ.”
   --- Knight ᎠᏗᏍᎬ ᎣᏍᏓ ᎠᎴ Ꮭ ᎣᏍᏓ ᏕᎦᎶᏍᎪ ᏓᏕᏘᏱᏍᎪ ᎤᎾᏕᏗ ᏐᎯ. ᎯᎠ ᏧᏕᏘᏴᏌᏗ, ᎾᏍᎩ ᏐᏗ ᏕᏡᎬ ᏧᏪᏅᏒ ᎬᏩᏕᏯᏛ Ꮭ ᏯᎾᏓᏛᎦ ᏐᎢ. ᏃᏊ ᏧᏭᏖᏍᏗ ᏂᎦᎵᏍᏗ ᎤᎾᎵ ᏧᏪᏅᏒ ᎾᎥ ᎾᎿ ᎠᏁᎲ ᏐᎯ ᎢᏳᏍᏗ ᏐᎢ ᏕᏡᎬᎢ.
    --- “ᎠᏯ ᎠᎩᏥ ᏧᏕᏘᏱᎶᏓ ᎤᏬᏢᎾ, ᎠᎴ ᎠᏆᏕᎶᏆᎥ ᎠᏉᏢᏗ ᎤᏠᏯ ᏄᏛᏁᎸᎢ ᎠᏗᏍᎬᎢ,” Knight ᎠᏗᏍᎬ ᏧᏪᏅᏒ ᎾᏍᎩ ᏓᏫᏍᎦᎵ ᏍᎦᏚᎩ ᎤᏪᏅᏒᎢ. “ᏣᏅᏔᏛ ᏧᏓᎴᏅᏓ ᎨᏒ ᏐᎯ ᏕᏡᎬᎢ. ᎠᎩᎸᏉᏓ ᏗᏮᏙᏗ ᎾᏍᎩ ᏐᎯ ᎢᏳᎾᏍᏗ ᏅᏗᎦᎵᏍᏙᏗ ᏚᎾᏔᎾ ᎠᎴ ᏓᏤᏟ ᏗᏅᏢᏗᎢ.”
     --- ᏚᎾᏙᎵᏤᎲ ᎾᎿ www.cherokee.org, ᏐᎯ ᏓᏄᏖᏍᎪ ᎤᎳᎪᎲᏍᏗ ᎠᎴ ᏗᎧᏲᏙᏗ ᏯᏛᎾ ᎢᎸᏍᎩ ᏳᎾᏙᏓᏆᏍᏗ ᎩᎳ ᎠᏃᏢᏍᎪ ᎦᎾᏥ.
      --- “ᎠᎾᎴᏂᏍᎪ ᏓᏅᏍᏆᎶᏍᎬ ᏐᎯ ᏃᎴ ᎠᏂᎴᏍᎪ ᏐᎯ ᎤᏩᏙᏛᎢ ᎠᏅᎫᏍᏗᏍᎪ ᎠᎬᏘᏓ ᎠᏅᏗᏍᎪ, ᎠᎴ ᏧᏃᏰᎾ ᏓᏅᏗᏍᎪ ᎠᏂᎴᏍᎪ ᎤᏩᏙᏅᎢ ᏐᎯ,” ᎾᏍᎩ ᎠᏗᏍᎬ website. “ᎢᏳᎾᏛᏗ ᎨᏒ, ᎠᏍᏆᎵᏓ ᎠᏓ ᎠᏂᏔᎴᏍᎪ ᎠᏰᏟ ᎾᎿ ᏖᎵᏙ ᎤᏠᏯ. ᎾᏍᎩ ᏐᎢ ᎤᏩᏙᏅ ᎾᎿ ᏓᏂᏢᏍᎪ ᎠᏔᎴᏒ ᎠᎴ ᎠᏂᏍᏙᏍᎪᎢ ᎾᎿ ᎦᏅᎯᏓ ᎠᏓ ᎠᏂᏍᏙᏍᎪ ᎾᏍᎩ ᎪᎢᎭ ᏱᏄᎵᏍᏔᎾ ᏗᎦᏌᏊᎸ ᏂᏓᏅᏁᎰ ᏧᏂᏍᏆᏂᎪᏙᏗ. ᎦᎾᏥ ᎨᏒ ᎠᏎ ᏦᎢᎭ ᎢᏏᏔᏗᏍᏗ ᏗᎦᏐᏆᎸ ᎨᏐ ᎾᏍᎩᏃ ᏓᏂᏍᏆᏂᎪᏗᏍᎪ ᎤᏁᏌᏴᏢᎢ. ᎪᎯ ᎢᎦ ᏥᎩ ᎦᎾᏥ ᎦᏁᏍᏓᎳᏗᏍᏗᏍᎩ ᎠᏂᏍᏆᏂᎪᏗᏍᎪᎢ.”
       --- ᎾᏍᎩ ᎪᎯ ᏥᎩ, ᎦᎾᏥ ᎤᏂᎸᏉᏓ ᎤᏃᎯᏳᏐ ᎪᎯᎦ ᏥᎨᏒ ᎾᏍᎩ ᎠᎾᏗᏔᏍᎦ ᎠᎵᏍᏓᏴᏗ ᏄᏂᎲᎾ ᏱᎩ.
        “ᎠᏉᎯᏳᏐ ᎢᏴᏓᎭ ᎪᎯᎩ ᏥᎨᏒ ᎾᏍᎩᏊ ᎢᎦ ᎤᏂᎮ ᎤᏂᎩᏍᏗ. ᎾᏍᎩᏃ ᏌᏊ ᎠᎵᏍᏓᏴᏗ ᎤᏂᎮ ᎬᏩᏂᏍᏆᎪᏙᏗ ᎾᎿ ᎤᏬᎭᏄᎵ ᎨᏎ,” ᎠᏗᏍᎬ Knight.
         --- Knight ᎠᏗᏍᎬ ᎢᏴᏓᎭ ᏎᎷ ᎠᎴ ᎦᏃᎮᎾ ᎠᎾᏑᏴᏍᎪᎢ ᎠᎹᏅ, ᎾᏍᎩᎾ ᎤᏅᏌ ᎠᏂᏏᏓᏁᎸ ᎤᎪᏙ ᎤᏂᎸᏉᏙ ᏗᎵᏆ ᎠᎴ ᎧᎵᏎᏥ ᎤᎾᏑᏴᏗᎢ. 
         --- ᎠᏗᏍᎬᎢ ᎪᎯ ᏥᎩ Ꮭ ᎧᏃᏂ ᏯᏅᏗᏍᎪ ᎠᏂᏍᏙᏍᎬ ᏐᎯ ᏧᏅᏍᏆᎸᏗ. “ᎾᏍᎩᏃ ᎾᎾᏛᏁᎲ ᎠᏅᏗᏍᎬ ᎧᏃᏂ ᎤᎪᏗ ᎾᎿ ᎪᎢ ᎦᎾᏄᎪᎬ ᎡᎵᏊ ᏗᎦᏐᏆᎸ ᎢᏗᎦᎬᏗ ᎨᏒᎢ, ᎾᏍᎩᏃ ᏄᏱᎸᏛᎢ ᎧᏃᎾ ᏓᏅᏗᏍᎬᎢ.” 
         --- ᎾᏍᎩ ᎠᏃᏢᏍᎬ ᎦᎾᏥ, ᎠᏗᏍᎬ Knight ᎢᎬᏱ ᎬᏂᏍᏙᏗ ᏗᎵᏆ ᎠᎴ ᎬᎫᏍᏙᏗ ᎠᎹ ᎠᎵᏢᏙᏗ ᎠᎴ ᎬᎫᏍᏙᏗ. ᏂᎦᏓ ᎬᎫᏍᏙᏗ ᎤᏲᎢ ᎨᏒᎢ.
          “ᎠᏅᏓᏗ ᏐᎢ ᎦᏙ ᏗᎫᏖᏍᏗ ᎨᏐᎢ.”
         --- ᎾᏍᎩᏃ ᎤᏂᎬ ᎠᏍᏆᏙᏛ ᎦᎾᏥ, Owen ᎠᏗᏍᎬ, “ᎢᎦ ᎣᏍᏓ, ᎢᎦ ᎣᏍᏓ ᎾᏛᎦ.”

--- ---
12/08/2015 08:30 AM
TAHLEQUAH, Okla. 
ᏗᎾᏕᎶᏆᏍᎩ ᏗᏂᏍᏕᎵᏍᎩ ᎤᎾᏛᏅᎢᏍᏓ ᏩᎬᎸᎳᏗᏴᎢ ᏗᏕᎶᏆᏍᏗ ᎠᎴ ᏗᎦᎸᏫᏍᏓᏁᏗ ᎤᏒᎢ ᎾᎯᏳ 
--- ᎥᏍᎩᏱ. 3 ᎾᎯᏳᏃ 200 ᎤᎶᏒᏍᏗ ᏗᎾᏕᎶᏆᏍᎩ ᏚᎾᏟᏃᎮᏔᏅᎢ ᎨᏥᏅᏌᏗ ᎯᎸᏍᎩ ᏩᎦᎸᎳᏗᏴᎢ ᏧᎾᏕᎶᏆᏍᏗᎢ ᏂᏙᏓᏳᎾᏓᎴᏅᎢ ᎠᎴ ᎾᏍᏊ ᎠᎾᏕᎶᏆᏍᎬᎢ ᎢᎬᏩᎾᏛᏁᏗ ᎦᎨᏥᏍᏕᎸᎡᏗᎢ ᎠᏛᏅᎢᏍᏛᎢ ᎠᎴ ᎠᏕᎳ ᎨᏥᏯᏙᎡᏗᎢ ᎾᏍᎩ ᎠᏂᏍᏓᏢᎢ ᎠᎵᏍᎪᏟᏗᏍᎬᎢ. 
--- “ᎾᏍᎩᏍᎩᏂ ᏩᎬᏱᎥᎢ ᏗᎾᏕᎶᏆᏍᎩ ᏗᏂᏍᏕᎵᏍᎩ ᎤᏂᏍᏆᎸᎡᎸᎢ ᎾᏍᎩ ᎤᎾᏁᏟᏙᏗ ᏧᏂᏲᎮᏗᎢ ᏂᎦᏓ ᎠᏕᎳ ᎠᎵᏍᎪᏟᏔᏅᎢ ᎾᏍᎩ ᎤᏂᏔᏲᏢᎢ ᎠᎴ ᎾᏍᎩ ᏰᎵᎢ ᏓᏤᏢᎢ ᏱᎬᏩᎵᏍᏁᏗ ᏚᏂᎸᏫᏍᏓᏁᎲᎢ ᏚᎾᎵᎪᏒᎢ ᏂᎦᏓ ᏚᏙᏢᏩᏗᏒᎢ ᎠᎴ ᎾᏍᏊ ᎠᏂᎷᎬᎢ ᏗᎾᏕᎶᏆᏍᎩ ᎾᏍᎩ ᎤᎾᏚᎵᏍᎩ ᏧᎾᏕᎶᏆᏍᏗᎢ,” Dr. Neil Morton, ᏗᎾᏕᎶᏆᏍᎩ ᏗᏂᏍᏕᎵᏍᎩ ᎠᏍᎦᏰᎬᏍᏗ, ᎢᎧᏃᎮᏍᎪᎢ. 
--- ᎯᎸᏍᎩᏃ ᏱᎦᎢ ᎬᏂᎨᏒᎢ ᏂᏚᏅᏁᎸᎢ ᏰᎵᎢ ᎬᏩᎾᎵᏍᏕᎸᏙᏗ ᏓᏛᏅᎢᏍᏓ ᎾᏍᎩᏯ ᏳᎾᏍᏗ Gates --- Millennium Scholarship, ᎾᏍᎩᏃ ᎢᏯᏛᏁᏗ ᎬᎦᏁᏍᏗ ᎠᏎᏭ ᎠᎧᎵᏏᏐᏗ ᎾᏍᎩ ᏳᏰᏟᏗ Federal Student Aid,ᏣᎳᎩᎯ ᎠᏰᎵ ᎤᏙᏢᏒᎢ ᏓᎵᎬᏩᏢᏍᎬᎢ ᏧᏂᏍᏕᎸᎡᏗᎢ ᎠᎴ ᏗᏂᏍᏕᎵᏍᎩ, Indian Capital Technology Center ᏚᏙᏢᏒᎢ ᎠᎴ CN College Housing ᏚᏙᏢᏒᎢ. 
--- Morton ᎢᎧᏃᎮᏍᎬᎢ ᎾᏍᎩ ᏥᎩ ᎤᏂᏍᏆᎸᎡᎸᎢ ᎾᏍᎩ ᎢᏳᏰᏟᏗ ᏓᎾᎵᏍᎪᏟᏗᏍᎬᎢ ᏗᎾᏕᎶᏆᏍᎩ ᎾᏍᎩ ᎤᎪᏗ ᎬᏩᎾᏕᎶᎰᎯᏍᏗ ᎢᏳᏍᏗ ᎨᎲᎢ ᎠᏛᏅᎢᏍᏛᎢ ᏰᎵᎢ ᎬᏩᎾᎵᏍᏕᎸᏙᏗ ᎠᎴ ᎾᏍᎩ ᎡᎵᏍᏗ ᏌᏊᏭ ᎤᏙᏢᏒᎢ ᏯᎾᎵᏍᎦᏍᏓ. 
--- ᎾᏍᎩᏃ CN ᎠᏁᎳ ᎠᎴ Oolagah High School ᏗᏍᏆᏗᏍᎩ Madyson Driver ᎯᎸᏍᎩᏃ ᏚᏙᏢᏒᎢ ᏚᎭ ᎠᎴ ᎠᏕᎶᎰᏍᎨᎢ ᎾᏍᎩ ᎬᏩᎵᏍᏕᎸᏙᏗ ᏓᏛᏅᎢᏍᏛᎢ ᎾᏍᎩ ᏳᏰᏟᏗ ᎤᏪᎳᏗᏙᎸᎢ. 
--- “ᎠᎴᎾᏍᏊ ᎬᏕᎶᎰᎯᏍᏗ ᏅᏩᏓᎴᎢ ᎪᎱᏍᏗ ᎬᏩᎾᏓᏃᏎᏗ ᎾᏍᎩ ᎢᏯᏛᏁᏗᎢ ᎠᎴ ᎢᏧᏍᏗ ᏗᎧᎵᏏᏐᏗᎢ,” ᎠᏗᏍᎬᎢ. 
--- Driver Z ᎢᎧᏃᎮᏍᎬᎢ ᏄᏍᏛᎢ ᏚᏭᎪᏛᎢ ᎤᏖᎳᏗᏍᏗᎢ Northeastern State University ᎾᏍᎩ ᎤᏕᎶᏆᏍᏗᎢ ᎧᏁᎢᏍᏗ Pathology ᎾᏍᎩ ᏰᎵᎢ ᏱᎬᏩᎵᏍᏙᏗ pediatric speech therapist. ᎢᎧᏃᎮᏍᎬᎢ ᎾᏍᎩ ᏚᏭᎪᏔᏁᎢ ᎢᏳᏛᏁᏗᎢ ᏱᎪᎯᏓ ᎨᎳᏗᏙᎲᎢ ᎥᎿᎾᏂ ᎠᏂᏍᏓᏢᎢ Career ᏗᏂᏍᏕᎵᏍᎩ ᎪᎨᎢ ᏏᎦ ᏗᎬᎦᎸᏫᏍᏓᏁᏗ ᎤᏙᏢᏒᎢ ᎥᎿᎾᏂ Summit Physical Therapy ᎦᎴᎼᎢ . 
--- ᎨᏥᏅᏏᏓᏃ ᏂᏓᏳᎾᏓᎴᏅᎢ NSU, ᏩᎬᎸᎳᏗᏴᎢ ᏧᎾᏕᎶᏆᏍᏗᎢ ᎥᎿᎾᏂ ᏙᏧᏩᏓᏛᎢ, ᏩᎬᎸᎳᏗᏴᎢ ᏧᎾᏕᎶᏆᏍᏗᎢ ᎣᎦᎳᎰᎹ, ᎳᏥᎢ ᏍᎦᏚᎩ ᏩᎬᎸᎳᏗᏴᎢ ᏧᎾᏕᎶᏆᏍᏗᎢ, ᏩᎬᎸᎳᏗᏴᎢ ᏧᎾᏕᎶᏆᏍᏗᎢ ᎥᎿᎾᏂ Central ᎣᎦᎳᎰᎹ, ᎣᎦᎳᎰᎹ ᏍᎦᏚᎩ ᏩᎬᎸᎳᏗᏴᎢ ᏧᎾᏕᎶᏆᏍᏗᎢ, Connors ᏍᎦᏚᎩ ᏧᎾᏕᎶᏆᏍᏗᎢ, Bacone ᏧᎾᏕᎶᏆᏍᏗᎢ ᎠᎴ Carl Albert ᏍᎦᏚᎩ ᏧᎾᏕᎶᏆᏍᏗᎢ ᎠᎴᎾᏍᏊ ᎠᏁᏙᎲᎢ ᎾᏍᎩ ᏧᏂᏍᏕᎸᎡᏗᎢ ᏗᎾᏕᎶᏆᏍᎩ ᎾᏍᎩ ᏧᎾᏟᏃᎮᏙᏗᎢ. 
--- Jay Falkner, Carl Albert ᏍᎦᏚᎩ ᏧᎾᏕᎶᏆᏍᏗᎢ ᏔᎵᏁ ᎠᏓᎴᏁᎯ ᏄᎬᏫᏳᏒᎢ ᏓᏂᎧᎵᏏᏍᎬᎢ ᎠᎦᏘᏯ, ᎢᎧᏃᎮᏍᎬᎢ ᏌᏊ ᎢᏳᏰᏟᏗ ᎤᏤᎵ ᏧᎾᏕᎶᏆᏍᏗᎢ ᎤᏁᎳᏗᏙᎸᎢ ᏂᎬᏂᏏᏍᎩᏃ ᎣᏍᏓ ᏚᎾᎵᎪᏒᎢ ᎾᏍᎩ ᎪᎯᎩᏭ ᏂᏚᎾᎵᎪᏐᎢ ᏚᏂᎸᏫᏍᏓᏁᎲᎢ ᏓᏂᏍᏕᎵᏍᎬᎢ ᎠᏂᏣᎳᎩ ᏗᎾᏕᎶᏆᏍᎩ. 
--- Carl Albert ᏍᎦᏚᎩ ᏧᎾᏕᎶᏆᏍᏗᎢ ᏄᎬᏫᏳᏒᎢ ᎤᏙᏢᏒᎢ ᏧᏙᏢᎭ ᎥᎿᎾᏂ Poteau, ᎠᏎᏃ ᏌᎷᎾᎨᏴᎢ ᏫᎪᏯᏛᎢ, ᎾᏍᏊ. 
--- “ᎤᏂᎪᏗ ᏦᎦᏤᎵᎢ ᎠᏂᏣᎳᎩ ᏗᎾᏕᎶᏆᏍᎩ ᏓᎾᏕᎶᏆᏍᎪᎢ ᎥᎿᎾᏂ ᏌᎷᎾᎨᏴᎢ ᏥᏧᏙᏢᎭ, ᎢᎦᏃ ᎣᏍᏓ ᎣᎩᏰᎸᎭ ᏥᏛᏟᏱᎳ ᏰᎵᎢ ᏌᏊ ᏧᏂᎸᏫᏍᏓᏁᏗᎢ ᏣᎳᎩᎯ ᎠᏰᎵ,” ᎠᏗᏍᎬᎢ Falkner. 
--- Falkner Z ᎢᎧᏃᎮᏍᎬᎢ ᎾᏍᎩ ᎠᏍᎪᎵᏍᎬᎢ ᎾᏍᎩᏃ ᏧᎾᏕᎶᏆᏍᏗᎢ ᏧᏂᏍᏕᎸᎡᏗᎢ ᏗᎾᏕᎶᏆᏍᎩ ᏂᏗᎦᎵᏍᏙᏗ ᎾᏊ ᏥᎩ ᏗᎾᏕᎶᏆᏍᎩ ᎤᎾᎦᏎᏍᏙᎢ ᎾᏍᎩ ᎢᏳᎾᏛᏁᏗᎢ ᎤᏄᏓᎸᏗᎢ ᏓᎾᏕᎶᏆᏍᎬᎢ ᎠᎴ ᎢᏳᏍᏗ ᏗᎬᏩᏂᎸᏫᏍᏓᏁᏗᎢ ᎠᏛᏅᎢᏍᏛᎢ ᏳᏂᏍᏆᏗ ᏓᎾᏕᎶᏆᏍᎬᎢ. 
--- “ᎾᏍᎩᏃ ᎥᏝ ᎥᏍᎩ ᏱᎦᎢ ᏱᎩ ᏗᏕᎶᏆᏍᎩ ᏄᏛᎿᏅᎢ ᎾᏍᎩᏍᎩᏂ ᎢᏳᏍᏗ ᎬᏩᎵᏍᏕᎸᏙᏗ ᎤᏟᏂᎬᏁᏗᎢ ᎠᏂᏍᏆᏛᎢ ᏓᎾᏕᎶᏆᏍᎬᎢ, ᎾᏍᎩᏃ ᎤᎪᏗ ᎠᏛᏛᎮᏢᏗ ᏱᎬᎿᏂ ᎠᎯᎸᏍᏗᎢ ᎫᏓᎸᏗᎢ ᏛᏕᎶᏆᏍᎬᎢ ᎠᎴ ᎠᎵᏍᏕᎸᏙᏗ ᏗᏑᏰᏍᏗ,” ᎠᏗᏍᎬᎢ. 
--- ᎤᎪᏗᏃ ᎠᏛᏛᎮᏢᏗᎢ ᏲᏚᎵᎠ ᎠᏕᎶᎰᎯᏍᏗᎢ ᏓᏂᏍᏕᎵᏍᎬᎢ ᎠᎴ ᎢᏳᏍᏗ ᎠᏛᏅᎢᏍᏛᎢ, ᏫᏓᏟᏃᎮᏙᏗ College Resource Center at 918-453-5465 ᎠᎴᏱᎩ ᎠᎾᎦᎵᏍᎩ ᎪᏪᎵ ᏫᎦᏅᏗ collegeresources@cherokee.org.

--- ---
12/03/2015 08:30 AM
ᏓᎵᏆ, ᎣᎦᎳᎰᎹ. 
– ᎾᎯᏳᏃ ᏅᏓᏕᏆ. 24, ᎾᏍᎩ ᏣᎳᎩᎯ ᎠᏰᎵ ᎤᎾᎴᏅᎲᎩ ᎯᎠ ᏓᏓᏁᏟᏴᏍᎬᎢ 2015 ᏗᎧᎿᏩᏗᏙᎯ ᎠᏓᏁᎳᏁᏗ ᎤᎾᎵᏍᏕᎸᎯᏓᏍᏗᎢ ᏓᏂᏍᏓᏲᎯᎲᎢ ᏗᏓᏁᏗ ᏧᏂᏁᏗᎢ ᎠᏂᏣᎳᎩ ᏗᏂᏲᏟ ᎾᏍᎩ ᎤᏂᏂᎬᎬᎢ. --- ᎾᏍᎩᏃ ᎤᎾᎴᏅᎯᏓᏍᏗᎢ ᏧᏂᏁᏗᎢ, CPR, ᎠᏂᏍᏓᏢᎢ ᏧᏂᎸᏫᏍᏓᏁᎯ ᏧᏂᏍᏓᏩᏛᏍᏗ – ᎠᎵᏍᎪᏟᏗᏍᎩ ᎠᎴ ᏣᎳᎩ-ᎤᏅᏏ ᎤᎾᏤᎵᎢ ᏗᏂᎵᏦᏛᏍᎩ ᏧᏂᎸᏫᏍᏓᏁᎯ, ᏚᎾᎵᏍᎪᏟᏔᏅᎢ 250 ᏱᎦᎢ ᎳᎵ ᏗᎦᏆᏘ ᏗᎩᎸᏙᏗ ᎾᏍᎩ ᏓᏂᏍᏕᎵᏍᎬᎢ ᏗᏂᏲᏟ ᎾᏍᎩ ᎨᎪᏪᎸᎢ ᎥᎿᎾᏂ ᏗᎧᎿᏩᏗᏙᎯ ᎤᎾᏓᏁᎳᏁᏗᎢ. --- “ ᎪᎱᏍᏗᏃ ᎠᏓᏁᏗ ᎾᏍᎩ ᎠᎩᏥᏃ ᎠᏇᏲᏅᎢ ᎢᏯᏛᏁᏗᎢ ᎠᎴ ᏗᎦᏥᎾᏝᎢ ᎠᏂᏉᏗᎭ,” CPR ᏄᎬᏫᏳᏒᎢ --- Robert Brown ᎢᏳᏪᏓ. “ᎡᏘᏴᏃ ᏥᎨᏒᎢ ᏫᎦᏅᏓᏗᎠ ᎠᎩᏥ ᎤᏄᎸᏅᎢ ᎨᏒᎢ ᎪᎱᏍᏗ ᎠᎩᏁᏗᎢ, ᎠᎴ ᎠᏓᎾᏅᎢ ᏧᎸᏫᏍᏓᏁᎯ ᎠᏆᏍᏕᎸᎲᎢ ᏌᏊ ᏗᏁᏟᏙᏗ ᎠᎩᏁᎸᎢ. ᎯᎠᏃ ᏥᏂᎦᎵᏍᏗᎭ ᎾᏍᎩ ᏗᏂᏲᏟ ᎠᎴ ᎤᎾᏓᎬᏴᎵᎨᎢ ᏛᏍᏕᎵᏍᎬᎢ ᎾᏍᎩ ᏰᎵᎢ ᎪᎱᏍᏗ ᎬᏩᏂᎩᏍᏗ ᏓᏂᏍᏓᏲᎯᎲᎢ ᏑᎾᎴᎢ.” --- Rachel Force, ᏣᎳᎩᎯ ᎠᏰᎵ ᎠᏂᏴᏫᏯ ᏗᏂᏲᏟ ᏗᏂᏍᏕᎵᏍᎩ ᏄᎬᏫᏳᏒᎢ ᏂᏚᏍᏗᏗᏒᎢ ᏄᎬᏫᏳᏌᏕᎩ, ᎢᎧᏃᎮᏍᎬᎢ ᎾᏍᎩ ᏔᎵ ᏗᎦᏆᏘ ᏗᎩᎸᏙᏗ ᏧᎾᎵᏍᎪᏟᏔᏅᎢ ᎤᏂᎪᏗ ᏗᎬᏩᏂᎩᏍᏗ “ ᎤᏓᏍᏈᏍᏙᏒᎢ” ᎨᏎᏍᏗ ᏄᏍᏛᎢ ᎠᏂᏔᏲᎯᎲᎢ ᏓᏂᏍᏓᏲᎯᎲᎢ. --- “ᎾᏍᎩᏃ ᎤᎸᏈᏍᏗ ᎤᎾᎵᏍᎪᏟᏔᏅᎢ ᎥᏝ ᎢᎸᎯᏳ ᎥᏍᎩᏳᎵᏍᏓᏂᏙᎸᎢ ᏱᎩ, ᎾᏍᎩᏃᏅ ᎤᏓᏁᏟᏴᏒᎢ ᏄᏍᏛᎢ ᎢᏯᏛᏁᏗᎢ ᏗᎧᎵᏏᏐᏗᎢ ᏗᎪᏪᎵ,” ᎠᏗᏍᎬᎢ. “ᎾᏍᎩᏃ ᎩᎳᏫᏴᎢ ᏙᎫᎪᏔᏅᎢ ᎾᏍᎩ Ꮎ ᏗᎧᎿᏩᏗᏙᎯ ᎠᏓᏁᎳᏁᏗ ᎾᏍᎩ ᏧᏂᏔᏲᏢᎢ ᏔᎵ ᏗᎦᏆᏘ ᏗᎩᎸᏙᏗ ᎾᏍᎩᏃ ᏗᎵᏍᎪᏟᏔᏅᎢ ᏥᎩ ᏱᏓᏅᏗ ᎥᏍᎩᎾᏅ ᏗᏂᏲᏟ ᏧᏂᏔᏲᏢᎢ ᏱᏓᏂᎲᏏ.” --- Fore Z ᎢᏳᏪᏓ ᏂᎦᏛᏃ 250 ᏔᎵ ᏗᎦᏆᏗ ᏗᎩᎸᏙᏗ ᏚᎪᎭ ᎤᎵᎮᎵᏨᎢ ᏚᏂᏠᏛᎢ ᎥᎿᎾᏂ ᏙᏱᏗᏢᎢ W.W. Keeler Tribal Complex. --- “ᏓᏆᏠᏍᏔᏅᎢ ᏂᏗᎦᎵᏍᏙᏗ ᎾᏍᎩᏃ ᏱᏗᏣᏁᏏ ᏗᎧᎵᏏᏐᏗ ᎾᏍᎩ ᎤᎾᏓᏍᏈᏍᏙᏒᎢ ᎠᏁᎭ ᎤᏂᏂᎬᎬᎢ ᎪᎱᏍᏗ ᎠᎴ ᎠᎦᏲᏝ ᎤᏂᏂᎬᎦ ᏗᎦᏤᎵᎢ ᎠᏂᏣᎳᎩ ᏗᏂᏲᏟ ᎾᏍᎩ ᏕᎪᏪᎸᎢ ᎥᎿᎾᏂ ᏗᎧᎿᏩᏗᏙᎯ ᎠᏓᏁᎳᏁᏗ, ᎠᎴ ᎬᎪᏩᏛᏗ ᎾᏍᎩ ᎩᎶ ᎬᏬᏟᏍᏗ ᏙᎯᏳᎯᏯ ᎤᏚᏟᏛᎢ ᎾᏍᎩ ᎤᏂᎪᏗ ᏗᏂᏲᏟ ᎾᏍᎩ ᏗᎬᏩᏂᏘᏲᏍᏗ, ᎾᏍᎩ ᏙᏳᎢ ᏗᎦᏙᎵᏍᏗ, ᎠᎴ ᎢᎦᎨᏃ ᎣᏍᏓ ᎠᏂᏣᎳᎩ ᎠᏂᏣᎳᎩ ᏓᎾᎵᏍᏕᎵᏍᎬᎢ,” ᎠᏗᏍᎬᎢ. --- Fore Ꮓ ᎢᎧᏃᎮᏍᎬᎢ 2,000 ᎾᎥᎢ ᏄᏂᏨᎢ ᏗᏂᏲᏟ ᎠᏂ ᎠᏓᏁᎳᏁᏗ ᎠᏁᎳ. ᎢᎧᏃᎮᏍᎬᎢᏃ ᏓᎬᏖᏃᎲᎢ ᏧᎪᏩᏛᏗᎢ ᏢᏃ 100 ᎢᏳᏂᏨᎢ ᎤᎾᏚᏟᏗ ᏳᎾᏛᏂ ᏧᏂᎧᎵᏏᏌᏅᎢ ᎯᎠ ᏥᏛᏟᏱᎳ. --- “ᎾᎥᏂᎨᏍᏗᏃ ᎠᏟᎠᎵᏎᏍᏗ ᎠᏂᏏᏴᏫ ᏂᏛᏂᏪᏏ, ᎥᏝ ᏱᏥᎦᏔᎮᎢ ᎥᏍᎩ ᏱᎦᎢ ᏧᎵᎬᏩᎶᏗᎢ ᎠᎴᏱᎩ ᎣᏍᏗᏁᎳ ᏧᎸᏫᏍᏓᏁᏗᎢ ᎤᏲᎱᏎᎸᎢ ᏥᏛᏟᎠᎵᏒᎢ. ᎠᎴᎾᏍᏊ ᎥᏍᎩᎾᎾ ᏗᏂᏲᏟ ᏱᏙᏥᏯᎾ ᎠᎴ ᏱᏙᏥᏍᏕᎳ,” ᎠᏗᏍᎬᎢ. “ᎡᏘᏴᏃ ᏥᎨᏒᎢ, 2,016 ᏗᏂᏲᏟ ᏙᏥᏍᏕᎸᎲᎢ ᎾᏍᎩᏃ ᏂᎬᏩᏍᏕᏍᏗ ᎠᎴ ᎠᏛᏅᎢᏍᏕᏍᏗ ᏦᎩᎸᏫᏍᏓᏁᏗᎢ ᎯᎠ ᏧᏕᏘᏴᏌᏘ.” --- Fore Z ᎢᎧᏃᎮᏍᎬᎢ ᏳᏓᎵᎭᎢ ᎥᏝ ᏂᎦᏓ ᏗᏂᏲᏟ ᎾᏍᎩ ᎨᎪᏪᎸᎢ ᎥᎿᎾᏂ ᎢᏡᎬᎢ ᏱᎨᎦᏑᏰᏐᎢ, ᎠᏎᏃ ᎢᎧᏃᎮᏍᎬᎢ ᎾᏍᎩ ᎤᎾᎵᏍᏕᎸᏗ ᏥᏂᎦᎵᏍᏓ ᎥᏝᏃ ᏳᏂᏂᎬᎨᏍᏗ. --- “ᏳᏓᎵᎭᏃ, ᏥᏂᎦᎵᏍᏗᎭ ᎣᏣᏓᎾᎾᏁᏍᎪᎢ 200 ᎠᎴ 400 ᏦᏥᏍᏕᎸᎡᏗᎢ ᎾᏍᎩ ᎥᎿᎾᏂ ᎢᏡᎬᎢ ᎨᎪᏪᎸᎢ ᎨᎦᏑᏰᏓ ᏂᎨᏒᎾ ᏱᎩ, “ᎤᎾᎵᏍᎪᏟᏔᏅᏃ ᎾᏍᎩᏃ ᎣᏨᏗᏍᎪᎢ ᎾᏍᎩ ᏦᏥᏍᏕᎸᎡᏗᎢ. ᎾᏍᎩ ᎣᏣᎦᏎᏍᏗᏍᎪᎢ ᎢᏳᏍᏗ ᎤᏂᏂᎬᎬᎢ ᎢᎬᏱᏱᎢ ᎡᎵᏊᏃ ᏌᏊᏊ ᎢᏳᏍᏗ ᎤᏂᏔᏲᏢᎢ ᎠᏂᎩᎰᎢ ᎯᎠ ᏧᏕᏘᏴᏌᏗ.” --- Fore Z ᎢᎧᏃᎮᏍᎬᎢ ᎯᎠᏃ ᏧᏕᏘᏴᏌᏗ ᎾᏍᎩ ᎢᏃᏱᏱᎢ ᎤᎵᏍᏕᎸᏗ ᏂᎦᎵᏍᏗᏍᎬᎢ ᎥᎿᎾᏂ ᏣᎳᎩᎯ ᎠᏰᎵ ᏗᎸᎿᏩᏗᏙᎯ ᎠᏓᏁᎳᏁᏗ, ᎠᎴ ᎾᏍᎩ ᎣᏍᏓ “ᎠᎩᏰᎸᏅᎢ” ᏄᏍᏛᎢ ᎠᏆᏕᎶᎰᏒᏅᎢ. --- “ᏁᎵᏍᎬᏃ, ᎦᏙᏍᎩᏂ ᏄᏍᏕᏍᏗ ᏗᎦᏁᏍᏗᎢ ᎯᎠ ᏗᎧᎵᏏᏐᏗ?’ ᎠᎴ ᏗᎪᏩᏛᏗ ᎤᎾᏓᏥᎢ ᎠᎴ ᎤᎾᏓᏙᏓ ᎾᏍᎩ ᏧᎾᏚᎵᎠ ᎪᎱᏍᏗ ᏰᎵᎢ ᏗᎬᏩᏂᏁᏗ ᏗᏂᏲᏟ ᏚᏂᎧᎲᎢ ᏓᏂᏍᏓᏲᎯᎲᎢ,” ᎠᏗᏍᎬᎢ. “ᎠᏴᏃ ᎥᏝ ᏱᎨᎵᏍᎨᎢ ᎥᏍᎩ ᏱᎦ ᏂᏓᏥᏰᎸᏂᏒᎢ.” --- ᎠᏗᏍᎬᎢ ᎠᎴᎾᏍᎩᏊ ᎤᏠᏱ ᏄᏁᎵᏒᎢ ᎠᏂᏏᏓᏁᎸᎢ ᏄᏍᏛᎢ ᎾᏅᏛᏁᎲᎢ ᏓᏂᏍᏓᏲᎯᎲᎢ. --- “ᎾᏍᎩᏂᏃᏅ ᎤᏠᏱ ᎾᏊᎵᏍᏓᏁᎰᎢ ᎠᏋᏌ ᎨᎥᎢ ᏂᏗᎦᎵᏍᏙᏗᎭ ᎢᎦᏥᎦᏙᏍᏗᎰᎢ ᎠᏆᏌ ᏓᏆᏓᏘᎿᎥᎢ ᎠᎴ ᏱᎾᏇᎵᏏ ᏍᏈᏯ ᎢᎦᏥᏁᎰᎢ ᎠᏋᏌ ᏓᏆᏓᏘᎿᎥᎢ,” ᎠᏗᏍᎬᎢ. “ᏍᏗᏃ ᎬᏕᎶᎰᎯᏍᏗ ᏛᎧᏂᏍᎬᎢ ᏗᎧᎿᏩᏗᏙᎯ ᎠᏓᏁᎳᏁᏗ ᎠᏯᏃ ᏄᏓᎴᎢ ᎣᏥᎪᏩᏛᏗ ᎣᏥᏏᏓᏁᎸᎢ ᏃᎦᏛᏅ ᎯᎠ ᏧᏕᏘᏴᏌᏗ. ᎡᎵᏊᏃ ᎾᏊ ᎥᏝ ᎥᏍᎩ ᏱᎦ ᏱᏂᎦᎬᏛᎦ ᎠᎴ ᏱᏂᎦᏥᏛᏂᏏ ᎾᏍᎩ Ꮎ ᎪᎱᏍᏗ ᎬᏩᏂᎩᏍᏗ ᎠᏰᏟᏴ ᎠᏋᏏ ᏓᏆᏓᏘᎿᎥᎢ ᎤᏂᎩᏍᏗ ᏱᎦᏥᎥᏏ.” --- ᎾᏍᎩᏃ Ꮎ ᎦᎧᎿᏩᏗᏙᎯ ᎠᏓᏁᎳᏁᏗ ᎾᏍᎩ ᎠᏛᏅᎢᏍᏓ ᎾᏍᎩ ᏣᎳᎩᎯ ᎠᏰᎵ ᎠᏁᎳ 14-ᏍᎦᏚᎩ ᎢᎬᎾᏕᎾ ᎠᏁᎯ ᎤᏅᏙᏗ, ᏱᎦᏃ ᎠᏃᏢᏍᎬᎢ ᏚᏂᎸᏫᏍᏓᏁᎲᎢ ᎬᏂᎨᏒᎢ ᎢᏳᏅᏁᏗ ᎠᎴ ᎾᏍᏊ 0 ᎠᎴᏱᎩ 16 ᎢᏧᎾᏕᏘᏴᏓ ᏗᏂᏲᏟ ᏱᏚᏂᎧᎭ. --- Fore Z ᎢᎧᏃᎮᏍᎬᎢ ᏂᎦᏓᏃ ᎤᎾᎵᏍᎪᏟᏔᏅᎢ ᏗᎦᏇᏅᏓ ᏂᎨᏒᎾ ᏧᏂᏲᎯᏍᏗ ᎥᎿᎾᏂ ᏣᎳᎩᎯ ᎢᎬᏱᏱᎢ ᎥᎿᎾᏂ Tribal Complex ᎤᏓᎷᎸᏊ ᎥᏍᎩᏱ. 9. “ᎤᏓᎷᎸᏃ ᎾᏍᎩ ᏴᎯᏁᎦ ᎠᏏᏴᏫ ᏚᏙᎥᎢ,’ ᎠᏗᏍᎬᎢ. --- CN ᎬᏂᎨᏒᎢ ᎢᏳᏅᏁᎸᎢ, tax-free monetary ᎠᎵᏍᎪᏟᏔᏅᎢ ᎠᎵᏍᏕᎵᏍᎩ ᏗᏓᏁᏗ ᏗᏩᎯᏍᏗᎢ ᏱᏣᎵᏍᎪᏟᏔᏂ ᎥᎿᎾᏂ CN at http://bit.ly/10xobLR. ᎤᎪᏗᏃ ᎠᏕᎶᎰᎯᏍᏗᎢ ᏲᏚᎵᎠ,ᏩᏟᏃᎮᏗᏃ Fore 918-458-6919.

--- ---
11/20/2015 08:30 AM
ᏓᎵᏆ, ᎣᎦᎵᎰᎹ.– ᎾᏍᎩ U.S ᏧᎾᏕᎶᏆᏍᏗ ᎠᎴ Interior ᎤᎾᏙᏢᎯ ᎾᏝᎬ ᏚᏂᏁᎸ ᏐᏁᎳᏧᏈ ᎢᏯᎦᏴᎵ ᎤᎾᎵᏍᎪᎸᏔᏅ ᏔᎵ ᏚᏙᏢᏒ ᏚᏂᏁᎸ Grand View ᏧᎾᏕᎶᏆᏍᏗ ᎠᎴ ᎠᎺᎵᎧ ᎠᏂᏴᏫᏯ Resource ᎠᏰᏟ ᏧᏂᏍᏕᎸᏙᏗ ᎠᏂᎯᏯ ᎨᎳ ᏗᎾᏛᏍᎩ ᎤᏅᏛᏅᎢᏍᏙᏗ ᎠᎴ ᎢᎬᏩᏛᏗᎢ. --- Grand View ᏧᎾᏕᎶᏆᏍᏗ ᏚᏂᏁᎸ ᎯᎠ ᎢᎦ ᏦᎢᏧᏈ ᏅᎩᏍᎪ ᏌᏊ ᎢᏯᎦᏴᎵ ᎾᎿ ᎢᎬᏱ ᎤᏕᏘᏴᏌᏗᏒ ᎾᎿ ᎢᎬᏩᎵᏍᏙᏗ ᏱᎩ ᎾᎿ ᏅᎩ ᏧᏕᏘᏴᏓ, ᎢᏳᏃ ᎠᏂᏩᏥᏂ ᎣᏏ ᏱᏧᏂᏱᎸᎾ. --- “ᏌᏊ ᎢᏳᏓᎴ ᎣᎦᏚᎵ ᎤᎵᏍᎪᎸᏙᏗ ᏓᏁᏲᎲᏍᎬ ᎠᎴ ᎠᏂᏍᏓᏩᏗᏙᎲ ᏗᏕᏲᎲᏍᎩ ᎾᏍᎩᎾ ᎢᏳᏍᏗ ᎢᏳᎵᏍᏙᏗ ᎠᎴ ᎾᏍᎩ ᎠᏂᎦᏔᎯ ᎠᏂᏴᏫ ᎠᎭᏂ ᎠᏁᎲᎢ,” ᎠᏗᏍᎬᎢ Margaret Carlile, Grand View ᏧᎾᏕᎶᏆᏍᏗ ᏩᏥᏂ ᎠᏕᎳ ᎠᎾᎵᏍᎪᎸᏗᏍᎩ ᏗᎫᎪᏔᏂᏙᎯ. --- ᏗᎦᏘᏯ Ed Kennedy ᎠᏗᏍᎬ ᎤᎾᎵᏍᎪᎸᏔᏅ ᎾᏍᎩ ᎡᎵᏊ ᎤᎾᎵᏍᏕᎸᏙᏗ ᎠᏂᎯᏯ ᎠᎹᎵᎧ ᎩᎳ ᏗᎾᏛᏍᎩ ᎾᎿ ᏧᎾᏕᎶᏆᏍᏗ ᎠᎴ ᏗᏐᎢ ᏚᎾᏓᏡᎬ ᎤᎪᏛ ᎤᎾᏛᏅᎢᏍᏗ ᎾᏍᎩ ᎦᎸᎳᏗ ᏧᎾᏕᎶᏆᏍᏗ ᎾᎿ ᎢᏳᏍᏗ ᎤᎾᏚᎵᏍᎬ ᏧᎾᏕᎶᏆᏍᏗ ᎤᎾᏂᎩᏍᏗ ᏧᎾᏕᎶᏆᏍᏗᎢ. --- “ᏙᎩᎸᏫᏍᏓᏁᎸ ᎾᏍᎩ ᏗᎪᏪᎵᏍᎩ ᎠᏕᎳ ᏗᎬᎩᏍᏙᏗ ᎠᎴ ᏂᏓᏲᏣᏛᏁᎵ ᏙᎩᎸᏫᏍᏓᏁᎲ ᎠᎴ ᏧᎾᏓᎦᏴᎵᎨ ᏙᏓᏲᏤᏲᏂ ᎢᏳᏍᏗ ᎡᎵᏊ ᎠᎵᏍᎪᎸᏛ ᎬᏩᎾᏑᏱᏍᏗ ᎢᎬᏩᎾᏛᏗ ᏗᏂᏲᏟ ᏚᏂᎧᎲ, ᎠᎴ ᏗᎬᏩᎾᏟᏃᎮᏙᏗ ᎨᏒ ᏧᎾᏍᏗ ᏗᏂᏲᏟ ᏂᏛᎴᏂᏍᎩ ᎯᎠ,” ᎠᏗᏍᎬᎢ. “ᎣᎦᏚᎵ ᎣᏍᏓ ᎢᏳᎾᏛᏗ ᎾᎾᏊ ᎠᏁᎬ ᎤᎾᏅᏔ ᎢᏳᎵᏍᏙᏗ ᎠᎭᏂ ᏳᎾᏂᎩᏏ ᎦᎸᎳᏗ ᏓᎾᏕᎶᏆᏍᎬᎢ.” --- Pamela Iron, AIRC ᎠᏂᏴᏫ ᏚᎾᏓᏚᏓᎸᏁᎲ liaison, ᎠᏗᏍᎬ ᎾᏍᎩ AIRC’s ᎤᎾᎵᏍᎪᎸᏔᏅ ᎾᎿ 584,000 ᎢᎦ ᎾᎿ ᏅᎩ ᏧᏕᏘᏴᏓ ᎾᏍᎩ ᎤᎾᎵᏍᏕᎸᏙᏗ ᏣᎳᎩ ᏍᎦᏚᎩ ᏗᎾᏕᎶᏆᏍᎩ ᎯᏍᎩᏁ ᏗᏂᏂᏙᎯ ᎠᎴᏂᏍᎩ ᏧᏁᎵᏁ ᎢᏯᏍᏘ. --- “AIRC ᏓᏂᎪᏁ ᎾᏍᎩ ᏣᎳᎩ ᎠᏰᎵ Foundation, ᎾᏍᎩ ᏣᎳᎩᎭ (Charter) ᏧᎾᏕᎶᏆᏍᏗ ᎠᎴ ᏣᎳᎩ ᎠᏰᎵ ᏧᎾᏕᎶᏆᏍᏗ ᏧᏂᎸᏫᏍᏓᏁᎯ ᎤᎾᏁᎶᏗ ᎢᏳᎵᏍᏙᏗ ᎤᎾᏚᎵᏍᎬ ᎢᏳᎾᏛᏗ ᎠᎴ ᎦᎸᎳᏗ ᏧᎾᏕᎶᏆᏍᏗ ᎤᎾᏛᏅᎢᏍᏙᏗ ᎠᏠᏯᏍᏗ ᎤᎾᎵᏍᏕᎸᏔᏂᏓᏍᏗ ᎠᎴ ᏗᎪᏪᎵ, ACT ᎤᎾᏁᏅᎢᏍᏙᏗ, ᏒᎯᏱᏯ ᏗᏢ ᎨᎶ ᏧᏁᏲᎲᏍᎦ, ᎢᏳᏍᏗ ᎣᏚᎵᏍᎬ ᎤᎾᏛᏅᎢᏍᏙᏗ ᎠᎴ ᏗᏓᏘᏂᏙᎯ ᎤᎾᏕᎶᏆᏍᏗᎢ,” ᎠᏗᏍᎬᎢ Iron. “ᎯᎠ ᎠᏎ ᎾᏂᎠ ᏌᏊ ᏯᎦᏴᎵ ᎦᎵᏉᎢᏧᏈ ᏗᏂᏲᏟ, ᎾᎿ ᏔᎳᏚ ᏧᏍᏗ ᏧᎾᏕᎶᏆᏍᏗ, ᎬᏩᎾᎵᏍᏕᎸᏙᏗ ᎾᏍᎩ ᏅᎩ ᏫᏚᏳᎪᏛ ᎠᏕᎳ ᎤᏂᎲᎢ. Project Venture, ᎬᏙᏗ ᎠᎴ ᎠᏁᎸᏙᏗ ᏗᏕᎶᏆᏍᏙᏗ ᎠᎵᏐᏴᏔᏅ ᎤᏙᏢᏗ ᎢᏳᏍᏗ ᎢᎬᏩᎾᏛᏗ ᎤᏛᎾ ᎤᎾᏕᎶᏆᏍᏗ, ᏧᏭᎪᏛᏗ ᎠᎴ ᏗᎫᎪᏔᏂᏓᏍᏗᎢ, ᎬᏙᏗ ᎨᏎᏍᏗ ᎾᏍᎩ ᏗᎾᏓᏘᏂᏙᎯ ᎢᏳᎾᎵᏍᏙᏗ ᏯᎾᎵᏍᏗᏍᎩ.” --- Iron ᎠᏗᏍᎬ ᎢᏤ ᎠᎦᏙᎥᏒ ᎠᏍᏆᏂᎪᏗᏍᎩ lab ᎾᎿ ᏣᎳᎩᎭ ᏧᎾᏕᎶᏆᏍᏗ Charcter ᏧᎾᏕᎶᏆᏍᏗ ᎾᏍᎩ ᎢᏳᎵᏍᏙᏗ ᏒᎯᏱᏯ ᏗᎾᏕᎶᏆᏍᎩ ᏧᏩᏲᏂᏓᏍᏗᎢ ᎤᎾᏙᏢᎯ. --- ᏐᎢ ᎾᎾᏛᏁᎲ ᎠᏠᏯᏍᏗ ᎦᎸᎳᏗ ᏧᎾᏕᎶᏆᏍᏗ ᎤᏁᏓᏍᏗ ᎠᎴ science, technology, engineering ᎠᎴ math-related ᎾᎾᏛᏁᎲ ᎾᏍᎩ ᏗᏎᎸ ᏔᎳᏚ ᏧᎾᏕᎶᏆᏍᏗ ᎠᎴ ᎪᎦ camps, ᎠᏗᏍᎬᎢ. --- ᎾᏍᎩ ᎤᏂᎩᏍᏗ ᎢᎦᏓ ᎯᎠ ᎨᏒ $5.3 ᎢᏳᏆᏗᏅᏓ ᎤᏂᎩᏒᎢ ᎾᎿ ᎢᏤ ᎠᏁᎯᏯ ᎬᎳ ᏗᎾᏛᏍᎩ ᏍᎦᏚᎩ ᎢᏳᎾᏛᏗ ᎤᏙᏢᏗᎢ. ᎾᏍᎩᏃ ᏚᏂᏲᏒᎢ, ᏄᏍᏛ ᏚᏂᏲᏒ, ᎤᎾᏙᏢᎯ ᏗᎾᏕᏲᎲᏍᎩ ᏓᏃᏢᏍᎩ ᎠᏕᎳ ᏧᏂᎩᏍᏙ ᏯᏛᎾ ᏔᎳᏚ ᎢᏯᏂ ᎾᏍᎩ ᏐᏁᎳ ᏗᏍᎦᏚᎩ ᎾᎿ ᏛᎾᏛᎦᎾ ᏯᏛᎾ ᏦᏍᎪᎯ ᎠᏂᎳᏍᏓᏢ ᎠᎴ ᏓᎬᏩᎾᏕᎳᏗᏍᏔᏅ ᏅᎩᏍᎪ ᏧᏁᎳ ᏧᎾᏕᎶᏆᏍᏗᎢ. --- “ᎯᎠ ᎠᏕᎳ ᏓᏂᎩᏍᎬ ᎤᏠᎯᏍᏙ ᏙᎯᏳ ᎾᎿ ᏗᎬᏔᏂᏓᏍᏗᎢ ᎾᎿ ᎠᏂᎯᏯ ᎬᎳ ᏗᎾᏛᏍᎩ, ᎠᎴ ᎪᏟᏍᏗ ᎾᎿ ᎠᏂᎯᏯ ᏗᏍᎦᏚᎩ ᎾᎿ ᏗᎬᏙᏗ ᎤᏂᏂᎬᏎᎲ ᎤᏓᏁᏟᏴᏍᏗᎢ,” ᎠᏗᏍᎬ U.S ᏗᎪᏪᎵᏍᎩ OF Education Arne Duncan. “ᎯᎠ ᎤᎾᎵᏍᎪᎸᏔᏅ ᎠᏕᎳ ᏧᏂᏝᏅ ᎠᏕᎳ ᎾᏍᎩ ᎤᎬᏫᏳᎯ Obama’s ᎤᏚᏓᎸᏅ ᎡᏘ ᎪᎦ ᏥᎨᏒ ᎾᎿ ᏧᏭᏪᏙᎸ ᎾᎿ ᏅᏯ ᏗᎦᏙᎬ ᎠᏂᏑᎢ ᎠᏁᎲᎢ ᎾᎿ ᎤᏴᏢ ᎢᏗᏢ Dakota ᎤᏙᏢᏗ ᏗᏤ ᎬᏩᎾᏛᏗ ᎾᏍᎩ ᎠᎹᎵᎧ ᎠᏂᏴᏫᏯ ᏗᎾᏛᏍᎩ ᎤᏙᏢᏗ ᎣᏍᏓ ᎾᏍᎩ ᎠᏂᏐᎢ ᎣᏂ ᏥᏛᎾᎢ ᎠᏁᎯᏯ ᏗᎾᏓᏘᏁᎦ.” --- U.S ᏗᎪᏪᎵᏍᎩ ᎾᏍᎩ ᎠᏂᏴᏫᏯ ᏗᏂᏍᏕᎵᏍᎩ Sally Jewell ᎠᏗᏍᎬ ᎠᏕᎳ ᎠᏔᏲᏍᏙᏗ ᎾᏍᎩ ᎤᏙᏢᎾ ᎾᏍᎩ Obama ᎬᏩᏍᏕᎵᏍᎩ ᎤᎾᏚᏓᎸᏅ ᎾᏍᎩ ᎤᏅᏌ ᎠᎾᏟᏂᎬᏁᎲᎢ. --- “ᎾᏍᎩ ᎢᎬᏗ ᎠᏂᎳᏍᏓᏢ ᎠᏂᎧᎻᏗ ᎾᏍᎩ ᎠᏱᎸᏍᏗᎢ ᎤᎵᏍᏛᏡᏍᏗ ᎤᏙᏢᏗ ᎤᏝᏂᎩᏓ ᎠᎴ ᎣᏍᏓ ᎢᏳᎵᏍᏙᏗ ᎤᏩᎦᏗᏗᏒ ᎾᎿ ᎠᏂᎳᏍᏓᏢ ᎠᏁᎲᎢ,” ᎠᏗᏍᎬᎢ Jewell. “ᎯᎠ ᎤᎾᎵᏍᎪᎸᏔᏅ ᎠᏕᎳ ᎠᏙᏢᏍᎪ ᎠᏂᎳᏍᏓᏢ ᏝᏙ ᎠᏓᏁᏟᏴᏍᎬᏊ ᎢᎦ ᏱᎩ ᎾᎿ ᏩᏥᏂ ᎾᏍᎩᏍᎩᏂ ᎠᏂᎳᏍᏓᏢ ᎤᎾᏓᏅᏖᏗ ᏂᎦᎵᏍᏗᏍᎪ ᏧᎾᏕᎶᏆᏍᏗᎢ ᎠᎴ ᎠᎾᏓᏅᏖᎵᏙᎰᎢ ᎠᏎᏃ ᎠᏅᏗᏍᎪ ᎦᎸᎳᏗ ᏧᎾᏕᎶᏆᏍᏗ ᏓᎾᏛᏅᎢᏍᏗᏍᎪ ᏗᎾᏕᎶᏆᏍᎩ ᎾᏖ ᎣᏂ ᏥᏛᎾᎢ ᎠᏂᎯᏯ ᎠᎹᎵᎧ ᏗᎾᏓᏘᏂᏙᎯ.” --- ᎤᎪᏛ ᎠᏕᎶᎰᎯᏍᏗ ᏲᏚᎵ, visit www.whitehouse.gov/nativeamericans.

--- ---
11/19/2015 08:00 AM
ᏙᏧᏓᏝᎥᎢ, ᎣᎦᎳᎰᎹ. - ᎾᏞᎬᏭ ᏥᎨᏒᎢ, ᎾᏍᎩᏃ Ꮎ Schimsher ᏧᎾᏓᏂᏐᏗᎢ, ᎢᎸᏂᏢᏃ 6 ᎢᏳᏟᎶᏓ ᎤᏴᏢᎢ ᎤᏕᎵᎬᎢ ᏙᏧᏓᏝᎥᎢ ᎠᏂᎩᏓ, ᎥᎿᎾᏃ ᎤᏅᎨᏫᏒᎢ ᎠᎴ ᎤᏜᏴᏒᎢ ᎨᏒᎢ ᏕᏡᎬᎢ ᎠᎴ ᎦᏒᎸᏒᎢ. ᎪᎯᏃ ᎢᎦ ᎢᏤᎢ ᎠᏐᏯ ᎠᎴ ᏩᎦ ᎥᏝ ᏱᎬᏂᏴᎭ, ᎠᎴ ᎾᏍᎩ ᏕᏡᎬᏃ ᏚᏃᏅᎢ ᎤᏜᏴᏒᏃ ᎦᏒᎸᎯ ᎤᏂᎦᎵᏒᎢ. --- ᎾᎯᏳᏃ ᏅᏓᏕᏆ.14 ᏥᎨᏒᎢ ᎾᏍᎩᏃ Ꮎ Arminda ᎠᎴ Irene England ᏂᏓᏳᎾᏓᎴᏅᎢ, ᎾᏍᎩ ᏥᏕᎦᏂᏌᎲ ᎥᎿᎾᏂ ᏧᎾᏓᏂᏐᏗ, ᎤᎾᏓᏟᏌᎲᎢ ᎾᏍᎩ ᎠᏁᎸᎢ ᎣᎦᎳᎰᎹ Trail of tears Association ᎠᏁᎳ ᎾᏍᎩ ᏓᏂᎸᏉᏗᏍᎬᎢ ᎾᏍᎩ ᎠᏂᏔᎵ ᎠᏂᎨᏯ. ᏗᏂᏲᏟᏃ ᏥᎨᏒᎢ ᎠᏁᎸᏃ ᏥᏗᎨᏥᎢᎸᏍᏔᏅᎢ ᏴᏫᏯᏍᏛᎢ ᏍᎦᏚᎩ ᎤᏂᎷᏤᎢ ᎾᏍᎩᏃ Richard Taylor ᏓᏘᏁᎲᎢ. --- ᎾᏍᎩ ᎤᎾᏓᏡᎬᎢ ᎤᎾᏂᎩᏒᎢ ᎥᎿᎾᏂ ᎾᎥᎢ ᎫᏫᏍᎫᏫ ᏧᏂᏐᎯᏍᏗᎢ ᏔᏂᏏᎢ ᎡᏉᏂ ᎤᏪᏴᎢ ᎾᎯᏳᎢ ᏥᎨᏒᎢ ᏚᎵᏍᏗ. 20, 1838, ᎾᏍᎩ 1,029 ᎢᏳᏂᏨᎢ ᏴᏫ ᎠᏁᎸᎢ ᎠᎴ ᎤᏂᎷᏨᎢ ᎥᎿᎾᏂ ᎾᎯᏳᎢ ᎠᏅᏱ 24, 1839 ᏥᎨᏒᎢ ᎪᎯᏴᎢ ᏥᎩ ᎢᎪᏗᎢ ᎠᏃᏎᎰᎢ. 55 ᎢᏯᏂᎢ ᏚᏂᏲᎱᏒᎢ ᎠᎴ 15 ᎢᏯᏂᎢ ᏚᎾᏕᏅᎢ ᎾᎯᏳᎢ ᏗᏁᎬᎢ. --- Arminda England ᏂᏓᏳᏓᎴᏅᎢ Wesley Harris, ᎥᎿᎾᏂ Heber Springs, ᏚᏯᏓᏛᎢ, ᎡᎯ ᎢᎧᏃᎮᏍᎬᎢ ᎾᏍᎩ ᎯᎸᏍᎩ ᎾᏕᏘ ᏥᎨᏒᎢ ᎤᎪᎲᎢ ᏣᎳᎩ ᏧᎴᎯᏌᏅᎢ ᏗᎦᎴᏴᏔᏅᎢ ᎪᏪᎵ ᎪᏪᎸᎢ ᎾᏍᎩ ᎢᎪᏪᎸᏃ ᏕᎦᏂᏌᎲᎢ ᎬᏂᎨᏒᎢ ᏂᏓᏅᏁᎲᎢ ᎭᏢᎢᏴ ᎤᎾᏣᏪᏐᎸᏍᏛᎢ ᎾᏍᎩᏃ ᎣᎦᎳᎰᎹ TOTA ᎾᏍᎩ ᎬᏩᏂᏍᏕᎵᎠ ᎠᎴ ᎤᎦᏛᏓᏁᎸᎢ ᎾᏍᎩ ᎥᏍᎩ ᏱᎬᏩᏅᏁᏗ ᏱᎩ ᏦᎢ ᏳᎵᏏ ᎦᏂᏌᎲᎢ. --- ᎢᎧᏃᎮᏍᎬᎢ ᎾᏍᎩ ᏌᏊ ᏚᏂᎸᏫᏍᏓᏁᎸᎢ ᎣᎦᎳᎰᎹ TOTA ᏄᎬᏫᏳᏒᎢ Curtis Rohr ᎾᏍᎩ ᎬᏂᎨᏒᎢ ᎢᏳᏅᏁᏗᎢ ᎠᏤᎵᏍᏛᎢ. --- Rohr ᏃᏫᏓᏥᏅᏁᎴᎢ ᎾᏍᎩ ᎬᏂᎨᏒᎢ ᏂᎬᏁᎯ ᎪᎱᏍᏗᏃ ᎤᏮᏂ ᎨᏒᎢ Arminda, ᎠᎴ ᎾᏍᎩ ᎤᏂᎦᏛᏂᏙᎯ ᎤᎾᏓᏡᎬᎢ, David Hampton, ᏃᎤᎦᏛᏂᏙᎸᎢ Harris’ ᎾᏍᎩ ᎤᏬᎯᏳᏙᏗ ᏙᎯᏳᎯᏯᎢ ᎪᎱᏍᏗ ᎤᏮᎾ ᏱᎩ. --- “Arminda 7 ᎢᏳᏕᏘᏴᏓ ᎨᏒᎢ ᎾᎯᏳᎢ ᏥᏗᎨᎦᏂᎩᏍᏔᏅᎢ, ᎠᎴ ᎾᏍᎩ (ᏏᏓᏁᎸᎢ ᎤᎾᏙᏢᏒ) ᏧᏁᏅᏒᎢ ᎤᏃ,ᏅᎢ ᎥᎿᎾᏂ Honey Creek ᏧᏍᏕᏄᎲᎢ ᎾᎥᎢ,” ᎠᏗᏍᎬᎢ Harris. “ᎤᏲᎢᏳ ᎠᏓᏅᏓᏗᏍᏗ ᏯᏓᏅᏖᏝ ᏄᏍᏛᎢ ᎤᏂᎦᏛᎴᏒᎢ- ᎾᏍᎩ 7 ᎢᏳᏕᏘᏴᏓ ᎠᎨᏳᏣ ᎥᏍᎩ ᏱᎾ ᎤᏂᎩᏍᏗ ᎪᎳᏃ ᎨᏒᎢ. ᎢᏳᏃ ᎾᏍᎩ ᏱᏄᎾᏛᏁᎸᎾ ᏱᎩ ᎥᏝ ᏱᎬᏁᏙᎠ ᎠᎭᏂ ᎪᎯᏴᏥᎩ, ᎠᎴ ᎾᏍᎩ ᏂᎤᏍᏗ ᎬᎧᏃᎮᏗ ᎤᏪᏘ ᏦᎦᏓᎴᏅᎢ, ᎠᎴ ᎤᎵᏍᎨᏓ ᎠᎩᏰᎸᏐᎢ. ᏥᏧᏣᏃ ᏂᏗᎬᏓᎴᏂᏍᎩ ᎤᎵᏍᎨᏓ ᎾᎩᏰᎸᏐᎢ ᎠᎴ ᏗᎩᎬᏴᎵᎨᎢ ᎾᏍᎩ ᎠᏂᏃᎮᏍᎬᎢ.” --- ᎢᎧᏃᎮᏍᎬᎢ ᎯᎠ ᏥᏂᎦᎵᏍᏗᎭ ᎠᎵᏍᎪᏟᏗᏍᎬᎢ ᎾᏍᎩ ᎠᏂᏔᎵ ᎠᎾᏓᎸᎢ’ ᏂᏓᏳᎾᏓᎴᏅᎢ ᎾᏍᎩ ᏧᎾᏠᎯᏍᏗᎢ ᏧᎾᎵᏍᏓᏰᏗᎢ ᎠᏏ ᏄᎾᎴᏅᏓ ᏓᎾᏠᏍᎬᎢ. --- Harris ᎢᎧᏃᎮᏍᎬᎢ Carol Wright ᎪᎱᏍᏗ ᎤᏮᏂ ᎤᏩᏛᎲᎢ Tulsa ᎡᎯ ᎩᎳ ᎢᎬᏱᏱᎢ ᏓᎾᏓᎪᏩᏘᏍᎬᎢ ᎾᎯᏳᎢ ᎢᎪᎯ ᏥᎨᏒᎢ. --- Wright Z Irene England ᏦᎢ ᏳᎵᏏ, ᎾᏍᎩ Ꮓ 10 ᎢᏳᏕᏘᏴᏓ ᏥᎨᏒᎢ ᎤᏪᎵᏕᎢ ᏥᏗᎨᎦᏂᎩᏍᏔᏅᎢ. --- Wright Ꮓ ᎢᎧᏃᎮᏍᎬᎢ “ᎠᎵᎮᎵᎬᎢ” ᎾᏍᎩ ᎬᏪᎳᏗᏍᏗ ᏥᎩ ᎠᏂᎸᏉᏗᏍᎬᎢ ᎤᎵᏏ. Wright Z ᎠᎵᎮᎵᏤᎰᎢ ᎠᏂᏁᎵ Phil ᎤᏛᏅᏍᏓᏁᎸᎢ ᎧᏃᎮᏢᏍᎩ ᏧᏓᎴᏅᎲᎢ ᎠᎴ ᎤᏃᎯᏎᎲᎢ ᎦᎪ ᎪᎱᏍᏗ ᏧᏮᎾ. --- “ᏙᏳᎢ ᎤᏍᏆᏂᎦᏘ ᏥᏰᎸᏍᎪᎢ ᎯᎠ ᎠᏂᏏᏴᏫᎭ ᏄᎾᎵᏍᎨᏗᏴᎢ ᎨᎦᏅᏛᎢ ᏄᏍᏛᎢ ᏄᎾᏛᏁᎸᎢ ᏂᏗᎦᎵᏍᏙᏗᎭ ᏦᎨᏅᏒᎢ ᎥᎿᎾᏂ Schrimsher ᏧᎾᏓᏂᏐᏗ ᎾᏍᎩᏃ (waist) ᏂᎦᏛᎢ ᎦᏄᎸᏒᎢ. ᎾᏍᎩᏅ, ᎣᏌᏂᏳᏃ ᏄᏓᎴᎢ ᏥᏄᎵᏍᏔᎾ ᎾᏍᎩ ᏧᎾᏓᏂᏐᏗ ᎤᎾᎦᏎᏍᏛᎢ ᎾᏊ,” ᎠᏗᏍᎬᎢ. --- Harris Z ᎠᏥᏃᎮᏍᎬᎢ ᎾᏍᎩ ᎤᏤᎵᎪᎯ ᏥᎩ ᎥᎿᎾᏂ ᏥᏧᏙᏢᎭ ᏧᎾᏓᏂᏐᏗ, ᎠᎴ ᎠᏂᏏᏓᏁᎸᎢ, ᏚᏂᎲᏒᎢ ᏧᎴᏴᏒᎢ ᏕᏡᎬᎢ ᎠᎴ ᏧᏓᎨᎢ ᏕᏡᎬᎢ ᎠᎴ ᎦᏄᎸᎢ ᎤᏂᎦᎵᏒᎢ. ᏔᎷᎩᏍᎩ ᎤᏐᏯᎸᎢ ᏧᎾᏓᏂᏐᏗ ᎤᏂᏴᎯᏍᏗᎢ ᏂᎨᏒᎾ ᏩᎦ. --- Troy Wayne Poteete, ᏄᎬᏫᏳᏌᏕᎩ ᎠᏍᎦᏰᎬᏍᏗ ᎥᎿᎾᏂ ᎢᎬᎾᏕᎾ Trail of Tears Association ᎠᎴ CN ᎤᏔᎾ ᏧᎾᏓᎯᎵᏓᏍᏗ ᏄᎬᏫᏳᏌᏕᎩ ᎦᎧᎿᏩᏛᏍᏗ ᏗᏃᏢᏍᎩ, ᎢᎧᏃᎮᏍᎬᎢ ᏂᎪᎯᎸᎢ Ꮎ TOTA ᎬᏂᎨᏒᎢ ᏱᏄᏅᏁᎳ ᏥᏛᎨᏥᎢᎸᏍᏔᏅᎢ ᎤᏪᎳᏛ ᎦᏂᏌᎲᎢ ᎾᏊᏃ ᎠᎵᏍᏚᎢᏍᎪᎢ ᏗᎬᎧᏃᎮᏗ ᎨᏒ ᎠᏂᏣᎳᎩ, ᎾᏍᎩᏃ ᎤᎾᏠᏯᏍᏓ ᎯᎢᎾ ᎠᏂᏔᎵ ᎠᎾᏓᎸᎢ. --- “ᎾᏍᎩᏃ ᎧᏃᎮᏗ ᎨᏒ ᎤᏂᎦᏛᎴᏒᎢ, ᏚᎾᎴᏂᏌᏅᎢ, ᎬᏩᎵᏨᎢ ᎦᏁᏟᏴᏍᏗ. ᎾᏍᎩᏃ ᏥᎩ ᎢᏗᎸᏉᏗᎭ. ᎢᏗᎸᏉᏗᎭ ᎾᏍᎩ ᎤᏂᏛᎴᏏᏙᎸᎢ, ᎠᎴ ᎾᏍᎩ ᎤᏃᏢᎯᏌᏅᎢ ᏣᎳᎩᎯ ᎠᏰᎵ ᎠᎴ ᎾᏍᎩ ᏥᏚᏂᏁᎳ ᎣᏂ ᎠᏁᎯ- ᎤᎾᏓᎴᎿᎢ ᎠᏰᎵ ᎤᎾᏙᏢᏒᎢ ᎤᎾᏤᏟᏓ, ᎤᏓᎴᎿᎢ ᎢᏳᎾᏛᏁᎵᏓᏍᏗ ᎤᎾᏤᏟᏓ, ᎾᏍᎩ ᏣᎳᎩᎯ ᎠᏰᎵ ᎤᏩᏌ ᎦᏙᎩ ᎠᎴ ᏂᎬᏩᏍᏙᎢ ᎠᎪᏟᏍᏗᎢ,” ᎠᏗᏍᎬᎢ Poteete. “ᎾᏍᎩᏃ ᏂᎤᏰᏟᏗ ᎯᎠ ᏥᏃᏣᏛᏁᎰᎢ. ᎾᏍᎩᏃ ᏗᎦᎵᏍᏙᏗ ᏦᏤᎭ ᎪᎯᏴᎢ ᏥᎩ, ᎾᏍᎩ ᎣᎦᏅᏓᏗᏍᏗᎢ ᎦᏁᏟᏴᏍᏗ ᏂᎨᏒᎾ, ᏚᎾᎴᎯᏌᏅᎢ, ᎾᏍᎩ ᏄᎾᏟᎬᎬᎢ ᏂᎬᏂᎯᏒᏊ.” --- Irene Ꮓ 1828 ᎤᏕᏅᎢ ᎥᎿᎾᏂ ᎤᏪᏘ ᏣᎳᎩᎯ ᎠᏰᎵ, Tusquittee Creek ᎾᏍᎩᏃ ᎪᎯᏴ ᏥᎩ Clay County , --- North Carolina, ᎾᏍᎩᏃ ᎠᏂᏏᏓᏁᎸᎢ ᏎᎷ ᎤᏂᏍᏙᏍᏗ ᎤᏃᏢᏒᎢ. ᎤᏙᏓᏃ ᎠᏴᏩᏁᎦ ᎨᏒᎢ ᎾᏍᎩ David England ᏚᏙᎥᎢ ᎠᎴ ᎤᏥᎢ ᎤᎬᎭᏟ-ᎠᏣᎳᎩ ᎨᏒᎢ Susannah Fields ᏚᏙᎥᎢ. Arminda Z ᏦᎢ ᎢᏧᏕᏘᏴᏓ ᎣᏂ ᎤᏕᏅᎢ ᏚᏂᏃᏗ. 25, ᎧᎸᎢ 1831. --- ᎾᎯᏳᏃ ᏥᎨᏒᎢ ᏥᏗᎨᏥᎢᎸᏍᏗᎲᎢ, David England Z ᏐᏈᎵ ᏚᎵᏍᎪᏟᏔᏅᎢ ᎤᏂᏣᏘ ᏥᎨᎦᏬᎣᏗᏍᎬᎢ. --- ᎾᏍᎩ ᏗᎨᏥᎢᎸᏍᏔᏅᎢ, ᎾᏍᎩᏃ ᏏᏓᏁᎸᎢ Honey Creek ᎤᏂᎷᏨᎢ. ᎤᏩᎬᏗᏗᏒᏃ ᎤᎾᏛᏅᏒᎢ Big Cabion Creek ᏭᏂᎷᏨᎢ ᎤᏴᏢᎢ ᏗᏜ ᎾᏍᎩᏃ ᏙᏧᏓᏝᎥᎢ ᎪᏎᏗ ᎪᎯᏴ ᏥᎩ. --- ᎾᎯᏳᏃ ᏥᎨᏒᎢ 1847, Arminda ᎠᎴ William England ᏕᎨᎦᏨᏍᏔᏅᎢ, Susanna Ward ᎠᎴ William England ᎤᏁᏥ ᎨᏒᎢ, ᎠᎴ ᏅᎩ ᎾᏂᎥᎢ ᎠᏂᎨᏳᏣ: Alta Berilla Meek, Arabella Southerland, Saphronia Susan Mayne Rogers Nolen ᎠᎴ Ruth Ann Tyler. ᎾᎯᏳᏃ ᎤᏴᏢᎢ ᎠᎴ ᎤᎦᎾᏩ ᏓᎿᏩ ᏣᎾᏟᎲᎢ, ᎠᏂᏣᎳᎩ ᎤᏂᎫᏍᏓᎢ ᎤᏴᏢᎢ ᎤᏂᏞᎢ Isaac. --- “ᎠᏂᏣᎳᎩᏃ ᎤᎾᏓᏡᎬᎢ ᏚᎾᎵᎬᏓᏁᎸᎢ ᎤᏴᏢᎢ ᎤᏂᎷᏨᎢ ᎠᎴ ᎤᏂᏞᎢ ᎤᏰᎯ ᎠᎴ ᎠᏥᏅᏏᏓᏍᏗ, ᎤᏍᎫᏓᏁᎦᎸᏅᏃ ᎬᏗ ᎠᏥᎸᏅᏍᏙᏔᏁᎢ ᎠᎨᏯ ᏂᏗᎦᎵᏍᏙᏗᎭ ᎠᏴᏩᏁᎦ ᎤᏯᏅᎲᎢ ᎢᏳᏰᏟᏗ, ᏂᎦᏓᏃ ᏩᎦ ᎠᎴ ᏐᏈᎵ ᏚᏘᎾᏫᏛᎲᎢ, ᎠᎴ ᎠᏥᏃᎯᏴᎢ ᎠᎨᏯ ᎥᎿᎾᏂ ᏧᏂᏲᎱᏒᎢ ᏄᎾᏛᏅᎢ ᎤᏰᎯ ᎠᎴ ᎠᏥᏅᏏᏓᏍᏗ. 20 ᎢᏳᏟᎶᏓ ᎢᏳᏓᏅᎯᏓ ᎤᏂᎩᏎᎢ ᎤᏙᏓᏃ ᏤᎲᎢ ᏭᎷᏤᎢ, ᎠᎴ ᎤᏙᏓ ᏭᎷᏤᎢ ᏫᏚᏂᏌᏁᎢ ᎠᎨᏯ ᎤᏰᎯ ᎠᎴ ᎤᏅᏏᏓᏍᏗ,” ᎠᏗᏍᎬᎢ Harris. “ᎣᏂᏃ ᎢᏴᏱ Elisa Jenkins ᏙᎨᎦᏨᏍᏔᏅᎢ (ᎾᎯᏳᎢ 1867 ᏥᎨᏒᎢ), ᎾᏍᎩ ᎥᎿᎾᏂ ᏅᏓᏆᏓᎴᏅᎢ.” --- ᎾᏍᎩᏍᎩᏂ ᎠᏂ Jenkins ᏗᏂᎶᎩᏍᎩ ᎥᎨᏒᎩ ᎥᎿᎾᏂ Big Cabin Creek ᎠᎴ ᎠᏂᏔᎵ ᏚᎾᏓᏘᎿᎥᎢ: Ida Josephine Harris ᎠᎴ Henry Washington Jenkins. Arminda Jenkins Ꮓ ᎤᏲᎱᏒᎢ, ᏧᏪᏅᏒᎢ ᏙᏧᏓᏝᎥᎢ, ᎾᎥᎢ ᎾᎯᏳᎢ ᏥᎨᏒᎢ ᎥᏍᎩᏱ. 27,1879, ᎠᎴ Schrimsher ᏧᎾᏓᏂᏐᏗᎢ ᎤᏂᏂᏌᏅᎢ. --- ᎾᎥᏃ 1853, Irene Edward Lee Schrimsher ᏕᎨᎦᏨᏍᏔᏅᎢ. ᎤᏴᏢᏃ ᎠᎴ ᎤᎦᏅᏮᎢ ᎤᎾᏟᎶᎿ ᎾᏍᎩ ᏏᏓᏁᎸᎢ ᏓᏂᎶᎩᏍᎬᎢ ᎤᏴᏢᎢ ᏗᏜ ᎠᏂᎩᏓ ᏙᏧᏓᏝᎥᎢ ᎥᎿᎾᏂ ᎫᏫᏍᎫᏫ ᏍᎦᏚᎩ. Irene ᎠᎴ Edward ᎤᎾᏓᎬᏴᎵᎨ ᎨᏒᎢ ᏅᎩᏃ ᏚᎾᏓᏘᎿᎥᎢ ᏧᎾᏔᎾ ᏳᎾᎵᏍᏛᏅᎢ: William Schrimsher, Eliza Ann Williason, Laura Kelly ᎠᎴ Margret Tanner. ᎯᏍᎩᏃ ᎢᏯᏂᎢ ᏚᎾᏓᏘᎿᎥᎢ ᏚᏂᏲᎱᏌ. Irene Ꮓ ᎤᏲᎱᏒᎢ ᏧᏪᏅᏒᎢ ᎤᏴᏢᎢ ᏗᏜ ᎠᏂᎩᏓ ᏙᏧᏓᏝᎥᎢ, ᎾᎯᏳᎢ ᏥᎨᏒᎢ, ᏅᏓᏕᏆ.9,1882, ᎠᎴ Schrimsher ᏧᎾᏓᏂᏐᏗ ᎤᏂᏂᏌᏅᎢ. --- ᎥᏣᏱ TOTA ᏧᏃᏪᎳᏅᎢ ᏂᏚᏅᏁᎸᎢ ᎥᎿᎾᏂ ᎠᏂᏔᎵ ᎠᏂᎨᏯ ᏕᎨᏥᏂᏌᎲᎢ: “ᏓᎾᏅᏓᏗᏍᎬᎢ ᎾᏍᎩ ᏥᏗᎨᏥᎢᎸᏍᏔᏅᎢ ᎠᏂᏣᎳᎩ ᎤᏂᎦᏛᎴᏒᎢ ᎾᎯᏳᎢ ᏥᎨᏒᎢ 1838-1839. ᎾᏍᎩ Ꮎ Trail of Tears Association Oklahoma Chapter.” --- ᎾᏍᎩᏃ ᏧᏃᏪᎳᏅᎢ ᎾᏍᎩ ᏓᏠᏯᏍᏓ Ꮎ TOTA ᎠᎴ ᏣᎳᎩᎯ ᎠᏰᎵ ᎤᏂᎲᎢ ᎨᎪᎵᏍᏙᏗ. --- “ᎢᏙᏳᏃ ᎣᏌᏂᏳ ᎨᏒᎢ ᏣᎳᎩᎯ ᎠᏰᎵ ᎠᎴ the Trail of Tears Association ᎬᏂᎨᏒᎢ ᎢᏧᏅᏁᏗᎢ ᎠᏂᏔᎵ ᎤᏓᏤᏟᏓ ᎠᏁᎳ ᏥᏗᎨᏥᎢᎸᏍᏔᏅᎢ. ᎪᎱᏍᏗ ᏗᏋᎾ ᎠᎴ ᏄᏍᏛᎢ ᎠᏆᏓᏅᏛᎢ ᎤᎵᏍᎨᏗᏳᏃ ᎯᎠ ᏥᎾᏅᏛᏁᎰᎢ ᏂᏗᎦᎵᏍᏙᏗ ᏣᏁᎰᏭ ᏂᎬᏫᏍᏙᎢ ᏱᏓᏓᏅᏖᏝ ᎾᏍᎩᏃ ᏂᏧᎵᏍᏔᏅᏍᏔᏅᎢ ᎠᎴ ᏯᏂ ᎤᏂᎩᏟᏲᏨᎢ,” ᎠᏗᏍᎬᎢ Harris.

--- ---
11/10/2015 08:18 AM
ᎧᏩᏲᎢ, ᎣᎦᎳᎰᎹ. – ᏚᎾᎵᏍᏕᎸᏒᎢ ᎾᏍᎩ ᏧᏂᏍᏕᎸᎡᏗᎢ ᎠᏂᏏᏴᏫᎭ ᎾᏍᎩ ᏧᏂᎸᏫᏍᏓᏁᏗᎢ ᏚᏂᏲᎲᎢ ᎤᏂᏩᏛᏗᎢ, ᏣᎳᎩᎯ ᎠᏰᎵ ᏗᎦᎸᏫᏍᏓᏁᏗᎢ ᏧᏂᏲᎯ ᏗᏂᏍᏕᎵᏍᎩ, MidAmerica Industrial Park ᎠᎴ ᎧᏩᏲᎢ ᏗᎦᎸᏫᏍᏓᏁᏗᎢ ᎠᏱᏍᏗ ᎤᏙᏢᏒᎢ ᎤᏂᏍᏆᎸᎡᎸᎢ ᏚᎾᏛᏅᎢᏍᏗᏓᏁᎸᎢ ᏧᏂᎸᏣᏍᏓᏁᏗ ᏧᏂᏲᎯ ᎾᎯᏳ ᏥᎨᏒ ᏚᏂᏃᏗ 28 ᎥᎿᎾᏂ MidAmerica Expo Center. --- “ᎢᎸᎯᏳᏃ ᏱᏙᎦᎵᎪᎿ ᏂᏚᏓᎴᎢ ᏚᏙᏢᏒᎢ ᎾᏍᎩᏯ ᎧᏩᏲᎢ WorkForce Center ᎠᎴ ᎾᏍᎩ MidAmerica Industrial Park ᎣᎦᏂᏙᏃ ᏌᏉᎢ ᏃᏨᏁᎲᎢ ᏂᎦᏓ ᏗᎦᏲᏥᏍᏕᎸᎡᏗ ᎨᏒᎢ, ᏂᎦᏓ ᏦᏣᎵᏍᏕᎵᏍᎩ ᎠᎴ ᏄᎾᏓᎴᎢ ᏧᏂᎸᏫᏍᏓᏁᎯ ᎠᎴ ᏌᏉ ᏙᎩᎸᏫᏍᏓᏁᎭ, ᎾᏍᎩᏃ ᏓᏳᏂᏍᏕᎸᎯ ᏧᏂᎸᏫᏍᏓᏁᎯ ᎤᏂᏩᏛᏗᎢ ᎢᎸᏂᏢᎢ ᏧᏂᎸᏫᏍᏓᏁᏗᎢ,” Hunter Palmaer, CN ᏗᎦᎸᏫᏍᏓᏁᏗᎢ ᏧᏂᏲᎯ ᏗᏂᏍᎵᏍᎩ ᏧᎸᏫᏍᏓᏁᎯ, ᎢᎧᏃᎮᏍᎬᎢ. --- 200 ᎤᎶᏒᏍᏗ ᏴᏫ ᎤᏁᏙᎸᎢ ᎥᎿᎾᏂ ᎤᏂᎦᏛᏗᎢ ᎢᏧᏍᏗ ᏗᎦᎸᏫᏍᏓᏁᏗᎢ ᎬᎦᏳᏂᏩᏛᏗ ᎾᏍᎩᏃ 20 ᎢᏳᏂᏨᎢ ᏗᏂᏍᏕᎵᏍᎩ ᎠᏁᏙᎲᎢ ᎨᎦᏛᏅᎢᏍᏓᏁᎲᎢ. --- “ᎣᎦᏚᎵᏃ ᎣᎩᏁᏉᏍᏗ ᎾᏍᎩᏃ ᏰᎵᎢ ᏗᎬᏩᏂᏩᏛᏗᎢ ᎠᏂᏏᏴᏫᎭ ᏧᏂᏩᏛᏗᎢ ᎢᎸᏂᏢᎢ ᏗᎬᏩᏂᎸᏫᏍᏓᏁᏗ, ᎢᏳᏃ ᎤᎪᏗ ᏱᏚᏙᏢᎭ ᏗᎬᎦᎸᏫᏍᏓᏁᏗᎢ ᏓᎧᏁᏉᎢᏃ ᎾᏍᎩ ᏰᎵᎢ ᏗᎬᏩᏂᏩᏛᏗ ᏧᏂᎸᏫᏍᏓᏁᏗ,” ᎠᏗᏍᎬᎢ Palmer. “ᏄᏍᏛᏃ ᏙᎫᎪᏛᎢ ᎾᏍᎩᏍᎩᏂ ᏗᎦᎸᏫᏍᏓᏁᏗᎢ ᏧᏂᏲᎯ ᏗᏂᏍᏕᎵᏍᎩ ᎤᎾᏙᏢᏒᎢ ᎾᏍᎩ ᏧᏂᏍᏕᎸᎡᏗᎢ ᎠᏂᏏᏴᏫ ᏧᏂᏩᏛᏗᎢ ᎢᎸᏂᏢᎢ ᏧᏂᎸᏫᏍᏓᏁᏗᎢ, ᎠᎴ ᎢᎸᎯᏳ ᏳᏙᏢᎾ ᎤᏍᏆᏟᏗᎢ ᏗᎬᏩᏂᏍᏕᎸᎡᏗ ᏧᏂᏩᏛᏗᎢ ᏗᎬᏩᏂᎸᏫᏍᏓᏁᏗ (ᎾᏍᎩ) ᎬᏂᎨᏒᎢ ᏂᏛᎦᎵᏍᏔᏂ ᏰᎵᎢ ᏱᎬᏩᎵᏍᏙᏗ ᏧᏂᏩᏛᏗᎢ ᏧᏂᎸᏍᏓᏁᏗᎢ. ᎢᎸᎯᏳᏃ ᏱᏘᏩᏛᎯᏙᎳ ᏧᏂᎸᏫᏍᏓᏁᎯ ᎥᏝ ᏲᏂᏙᎢ ᎦᎪ ᏕᎦᎾᏢᏍᎬᎢ ᎠᎴ ᏂᏓᏂᎾᏢᏍᎬᎾ ᏱᎩ, ᎠᏎᏃ ᎥᎿᎾᏂ ᏱᏤᎾ ᏰᎵᎢ ᏗᎦᎸᏫᏍᏓᏁᏗᎢ ᎠᏩᏛᏗᎢ ᎬᏂᎨᏒᎢ ᏂᏓᏅᏁᎲᎢ, ᏲᏃᏏ ᏱᏣᏂᏔ ᏓᏛᏅᎢᏍᏓ ᏂᏗᎦᎵᏍᏙᏗ ᎠᏁᏙᎲᎢ ᏳᏍᏗ.” --- Palmer Z ᎢᎧᏃᎮᏍᎬᎢ ᎾᏍᎩ ᏗᎦᎸᏫᏍᏓᏁᏗᎢ ᏧᏂᏲᎯ ᏗᏂᏍᏕᎵᏍᎩ ᎠᎾᏁᏟᏗᏍᎪᎢ ᏔᎵ ᏧᏂᏍᏆᎸᎡᏗᎢ ᏗᎦᎸᏫᏍᏓᏁᏗᎢ ᏧᏂᏲᎭ ᏧᏂᏍᏕᎸᎡᏗᎢ ᏏᏅᏓ ᏳᏓᎵ ᎠᎴ 20 ᏱᎦᎢ ᏚᏂᏍᏆᎸᎡᎳ ᎯᎠ ᏧᏕᏘᏴᏌᏗ. --- ᎢᎦᏓᏃ ᏧᏂᎸᏫᏍᏓᏁᏗᎢ ᏧᏂᏲᎭ ᏗᏂᏍᏕᎵᏍᎩ ᎠᎾᏠᏯᏍᏗᎰᎢ Arby’s, Macy’s ᏣᎳᎩᎯ ᎠᏰᎵ Enterainment, RAE Corp., ᎣᏪᏅᏒᎢ ᎤᏚᎩ ᎬᏗ, ᎤᏴᏢᎢᎧᎸᎬᎢ Technology Center, ᏗᎦᏬᏂᏍᎩ ᏧᎦᎶᎦ ᏗᎦᎸᏫᏍᏁᏗᎢ Corps, ᎩᎦᎨᎢ Devil, ᎣᎦᎳᎰᎹ ᏍᎦᏚᎩ ᏩᎦᎸᎳᏗᏴᎢ ᏧᎾᏕᎶᏆᏍᏗᎢ Institute of technology, ᏣᎳᎩ Career Connections ᎠᎴ G4S. --- “ ᎯᎸᏍᎩᏃ ᏂᏚᏓᎴᎢ ᏗᎦᎬᎸᏣᏍᏓᏁᏗ ᎠᎭᏂ ᎾᏍᎩᏍᏂ Manufacturing, ᎥᏴᎸᎢ ᎥᎦᏎᏍᏗᏍᎬ ᎠᎴ ᏓᎾᏓᏍᏓᏴᎲᏍᎬᎢ,” --- Tonya Backward, Industril Park ᏗᎦᎸᏫᏍᏓᏁᏗ ᎤᏙᎷᏩᏛᏗᎢ ᏄᎬᏫᏳᏒᎢ, ᎢᎧᏃᎮᏍᎬᎢ. “ᎢᏳᏍᏗᏭ ᎨᎲ ᏱᏤᎵᏏ entry-level ᏚᏙᏢᏒᎢ ᎠᏂᏍᎦᏰᎬᏍᏗ ᏩᎵᏍᏛᏍᎩ .” --- Backward Ꮓ ᎢᎧᏃᎮᏍᎬᎢ ᏌᏉ ᎨᎲ ᎬᎵᏍᏕᎸᏙᏗ ᎾᏍᎩ ᎠᎧᎵᏏᏐᏗ ᎾᏍᎩᏃ ᎤᎾᎵᏍᎪᏟᏗ ᎤᎾᏟᏃᎮᏙᏗ ᏄᎬᏫᏳᏒᎢ ᏗᎦᎾᏢᏍᎩ. --- CN ᎨᎳ Katie Snell, ᎠᎼᎯ ᎡᎯ, ᎢᎧᏃᎮᏍᎬᎢ ᎾᏍᎩᏃ ᏗᎦᎸᏫᏍᏓᏁᏗᎢ ᎬᏂᎨᏒᎢ ᏱᎬᏁᎯ ᎾᏍᎩ ᎣᏍᏓ ᎨᏒᎢ ᎾᏍᎩᏃ ᏰᎵᎢ ᎬᏩᏕᎶᎰᎯᏍᏗ ᎢᏧᏍᏗ ᏗᎬᎦᎸᏫᏍᏓᏁᏗ ᎨᎲ ᏓᏛᏅᎢᏍᏛᎢ ᎥᎿᎾᏂ ᎡᏍᎦᏂ. --- “ᏂᎦᏓᏃ ᎪᎱᏍᏗ ᎬᏂᎨᏒᎢ ᏱᎬᏁᎯ,” ᎠᏗᏍᎬᎢ. “ᏂᎦᏓᏃ ᎣᏏ ᎤᏂᏃᎮᏢᏅᎢ ᏄᏍᏛᎢ ᏚᏂᎸᏣᏍᏓᏁᎲᎢ. ᏂᎨᎵᏍᎬᏃ ᎠᏟᏅᏓᏗᎠ ᎤᎪᏗ ᎠᏕᎶᎰᎯᏍᏗᎢ ᏄᏍᏛᎢ ᎠᏛᏅᎢᏍᏛᎢ ᎥᎿᎾᏂ ᎡᏍᎦᏂ ᏃᏛᏅᎢ.”

--- ---
11/09/2015 02:29 PM
WARNER, ᎣᎦᎳᎰᎹ. – ᎠᏂᏔᎵᏃ ᎠᏂᏍᎦᏯ ᎾᏍᎩᏃ 2014 ᏧᏂᏍᏆᏛᎢ ᎾᏍᎩᏅ “ᏥᏍᏆ ᎥᎿᎾᏂ ᏣᎳᎩᎯ ᎠᏰᎵ ᎠᏁᎯ” ᏅᏓ ᏗᏎᏍᏗ ᎠᎴ 2016 ᏓᏛᏅᎢᏍᏓ ᎾᏍᎩᏊ ᏧᏠᏱ ᎢᎬᏱᎢ ᏥᏚᏃᏢᏅᎢ. --- ᎾᏍᎩᏃ ᏅᏓ ᏗᏎᏍᏗ ᎾᏍᎩ ᎡᏍᎦᏂ ᎠᏁᎯ ᏥᏍᏆ ᏕᎨᎦᏟᎶᏍᏓ ᎠᎴ ᏣᎳᎩ ᎬᏗ ᏚᎾᏙᎥᎢ ᏕᎪᏪᎳ. Jeff Davis, Warnar ᎡᎯ, ᎠᎴ David Cornsilk, ᏓᎵᏆ ᎡᎯ, ᎾᏍᎩ ᏚᎾᎵᏍᏕᎸᎲᎢ. Cornsilk Z ᎤᎦᏛᏂᏙᎸᎢ ᏚᏩᏛᎲᎢ ᎾᏍᎩ ᏥᏍᏆ ᏣᎳᎩ ᎬᏗ ᏚᎾᏙᎥᎢ ᎠᎴ Davis Ꮓ ᏚᎵᏍᎪᏟᏔᏅᎢ ᏗᎨᎦᏟᎶᏍᏔᏅᎢ. --- “ᎡᏘᏴᏃ ᏥᎨᏒᎢ ᏅᏓ ᏗᏎᏍᏗ ᏥᏚᏂᏅᏂᏙᎸ ᎣᏏ ᏚᏂᏰᎸᏅᎢ. ᎯᎠᏃ ᏧᏕᏘᏴᏌᏗ ᏅᏓ ᏗᏎᏍᏗ 14 Ꮪ ᏱᎦᎢ ᏧᎾᏓᏅᏓ ᏥᏍᏆ ᏕᎨᎦᏟᎶᏍᏕᏍᏗ. ᎤᏂᏣᏘᏃ ᏴᏫ ᎠᎾᎵᎮᎵᎦ ᎾᏍᎩ ᏥᏓᎩᎴᏴᏔᏅᎢ ᎠᎴ ᎠᏂᏃᎮᏍᎬᎢ ᎠᏂᎦᏖᏃᎲᎢ ᎯᎠ 2016 ᏗᎦᎴᏴᏔᏅᎢ,” ᎠᏗᏍᎬᎢ Davis. --- ᏂᎬᏂᏏᏍᎩᏃ ᎠᏂᏥᏍᏆ ᏧᏴᏫ ᏥᎩ, ᎠᏗᏍᎬᎢ Davis, ᏗᏟᎶᏍᏗᏍᎩᏃ ᏥᎩ, ᏥᏍᏆᏃ ᏚᎸᏉᏙᏗ ᏧᏃᎮᏗᎢ. Davis,Z ᎾᏍᏊ ᏗᏟᎶᏍᏔᏅᎲᏍᎩ ᎠᎴ ᎾᏍᎩ ᏄᎬᏫᏳᏒᎢ ᎤᎬᏫᏳᎯ ᏣᏂ ᎫᏫᏍᎫᏫ ᏂᏓᏳᏓᎴᏅᎢ, ᎢᎧᏃᎮᏍᎬᎢ ᎾᏍᎩ ᏄᏰᏓᏛᎢ ᏥᏕᎪᏢᏍᎬᎢ ᏅᏓ ᏗᏎᏍᏗ ᎾᎯᏳ 2014 ᏥᏒᎢ ᎾᏍᎩ ᎦᎫᏍᏛᏍᎬᎢ ᎦᏬᏂᎯᏍᏗᎢ. --- ᎾᎯᏳᏃ ᎠᏳᏩᏏ ᎠᏆᏂᎩᎢ ᏍᎦᏚᎩ ᏥᏗᎦᏁᎸᎢ, Cornsilk ᎢᎧᏃᎮᏍᎬᎢ ᏚᏛᏓᏍᏕᎢ ᎠᏂᏣᎳᎩ ᎠᏂᏬᏂᏍᎩ ᏓᏂᏃᎮᏍᎬᎢ ᏥᏍᏆ ᎠᎴ ᏄᏍᏛᎢ ᏕᎦᏛᎬᎢ ᏚᎾᏙᎥᎢ. ᎤᏕᎶᎰᏒᏃ ᎤᎾᏓᏂᎵᎨᎢ ᎠᏂᏬᏂᏍᎩ ᏗᏃᏟᎩᏃ ᎨᏒᎢ ᏥᏍᏆ’ ᏚᎾᏙᎥᎢ ᎠᏎᏃ ᎣᏂ ᎠᏁᎯ ᎠᏂᏬᏂᏍᎩ ᎥᏝ ᎥᏍᎩ ᏱᎦᎢ ᏱᏚᎾᏔ. --- ᎤᏪᎵᎯᏍᎬᏃ ᏂᎦᎵᏍᏗᎲᎢ ᏣᎳᎩ ᎦᏬᏂᎯᏍᏗᎢ, Cornsilk ᎤᎴᏅᎲᎢ ᏓᏕᎶᏆᏍᎬᎢ ᏥᏍᏆ ᏚᎾᏙᎥᎢ ᏣᎳᎩ ᎬᏗ ᎾᏍᎩ ᎪᏪᎵ ᏧᏬᏪᎶᏗᎢ. ᎾᏍᎩ ᏚᏭᎪᏔᏅᎢ Davis ᏧᎾᎵᏍᎸᏗᎢ ᏗᎦᎸᏫᏍᏓᏁᏗ, ᎾᏍᎩᏃ ᎦᏳᎳ ᏚᎾᎡᎢ ᎡᏍᎦᏂ ᎠᏁᎯ ᏥᏍᏆ ᏗᎨᎦᏟᎶᏍᏔᏅᎢ, ᎾᏍᎩ ᎬᏩᏃᏢᏗ ᏅᏓ ᏗᏎᏍᏗ. --- Davis Z ᎢᎧᏃᎮᏍᎬᎢ ᎤᎪᏗ ᎠᏂᏣᎳᎩ ᎠᏂᏬᏂᏍᎩ ᎾᏍᎩᏃ ᎠᏅᏗᏍᎪᎢ Ꮎ jee-squa ᎧᏁᎢᏍᏗ, ᏥᏍᏆᏊ ᎠᏗᎠ ᎯᎠ ᎧᏁᎢᏍᏗ, ᎾᏂᎥᏊ ᏥᏍᏆ ᏗᎪᏎᏗ. ᎢᎧᏃᎮᏍᎬᎢ ᎤᏚᎩ ᎤᏩᏒ ᎾᏍᎩᏍᎩᏂ ᏅᏓ ᏗᏎᏍᏗ ᏥᎩ ᎤᏂᏣᏘ ᎬᏂᏍᏕᎸᎡᏗ ᏧᎾᏕᎶᏆᏍᏗ ᏣᎳᎩ ᏚᎾᏙᎥᎢ ᏧᎾᏓᎴᏅᏓ ᏥᏍᏆ ᎠᏁᎲᎢ ᎤᏴᏢᎢᎧᎸᎬ ᏗᏜ ᎣᎦᎳᎰᎹ. --- ᎤᏤᏟᏓᎭ ᏥᏍᏆ ᎥᎿᎾᏂ ᏅᏓ ᏗᏎᏍᏗ ᏓᎦᏟᎶᏍᏛᎢ ᏣᎳᎩ ᎬᏗ ᎠᎴ ᎩᎵᏏ ᎬᏗ ᏚᎾᏙᎠ, ᎾᏍᎩ ᎬᏠᏯᏍᏓ ᎾᏍᎩ ᎧᏃᎮᏍᎩ ᎢᏳᏍᏗ ᎦᏛᎬᎢ ᏥᏍᏆ ᏚᏙᎥᎢ ᏣᎳᎩ ᎬᏗ. --- ᏅᏓ ᏗᏎᏍᏗ ᎣᎾᏗᏢᎢ ᏣᎳᎩ ᏗᎪᏪᎵ ᏄᏍᏛᎢ ᏚᏃᏴᎬᎢ ᏕᎪᏪᎳ ᎾᏍᎩ ᎠᏓᏍᏕᎵᏍᎩ ᏗᏁᏟᏙᏗ ᏥᏍᏆ ᏚᎾᏙᎥᎢ ᎠᎴ ᎾᏍᏊ ᏏᏅᏓ ᏂᏕᎦᎵᏍᏔᏁᎬᎢ ᏣᎳᎩ ᎬᏗ ᏕᎪᏪᎸᎢ ᎾᏍᎩ ᏗᎬᏩᏠᏯᏍᏗ ᏗᎨᎦᏟᎶᏍᏔᏅᎢ ᏥᏍᏆ. ᎠᎴᎾᏍᏊ ᎥᎿᎾᏂ ᏅᏓ ᏗᏎᏍᏗ ᏙᎪᏪᎳ ᏅᏓ ᎤᏒ ᎡᎯ ᏂᎦᎵᏍᏗᎲᎢ ᏏᏅᏓ ᏂᏕᎦᎵᏍᏔᏁᎬᎢ ᎠᎴ ᏄᏍᏛᎢ ᎤᏃᎯᏳᏒᎢ ᎠᏂᏣᎳᎩ ᏄᏍᏛᎢ ᏅᏓ ᎠᏓᏁᏟᏴᏍᎬᎢ. ᏣᎳᎩ ᏗᏁᏟᏗᏍᎩ William Eubanks ᏚᏬᏪᎳᏅᎢ ᎾᏍᎩ ᏄᏍᏛᎢ ᎤᏃᎯᏳᏒᎢ ᎾᎯᏳᎢ ᏥᎨᏒᎢ 1890s, ᎠᎴ ᏣᎳᎩ ᏗᏏᎾᏏ Lawrence Panther ᎤᏁᏟᏔᏅᎢ ᎾᏍᎩ ᏅᏓ ᏗᏎᏍᏗ ᏚᏙᎥᎢ. --- ᎾᏍᎩᏃ ᏅᏓ ᏗᏎᏍᏗ ᏓᏛᏅᎢᏍᏓ ᎥᎿᎾᏂ ᏣᎳᎩ ᎠᏰᎵ Gift Shop $10 ᏧᎬᏩᏟᏗ, ᏣᎳᎩ Heritage Center Gift Shop, ᎠᎴ ᎥᎿᎾᏂ ᎧᎿᏁᏍᎩ Spider Gallery ᎥᎿᎾᏂ ᏓᎵᏆ. ᎾᏍᎩᏃ ᏴᏓᏅᏍᎦ, ᏚᎬᏩᏟᏛᎢ $12.95 ᏌᏭᎭᎢ, ᎾᏍᎩᏃ ᎠᏠᏯᏍᏗ ᏗᏂᏌᏙᏍᎬᎢ. --- PayPal ᎠᎴᏱᎩ ᎠᏕᎳ ᎠᏓᏅᏍᏙᏗ ᎾᏍᎩᏭ ᏱᏓᎾᏓᏂᎸᎩ. ᎾᏍᎩᏃ ᎬᏗ PayPal ᏫᎦᏅᏗ ᎠᏈᏴᏙᏗ ᎥᎿᎾᏂ entimerat@gmail.com, ᎠᎴ ᎥᎿᎾᏂ mail payment, ᏫᎦᏅᏁᏗ: J. Davis, P.O. Box 492, Warner Ok 74469.

--- ---
11/09/2015 08:30 AM
CATOOSA, ᎣᎦᎳᎰᎹ. – ᎾᏍᎩ ᏣᎳᎩᎯ ᎠᏰᎵ ᎥᏰᎸᎢ ᏄᏍᏗᏗᏒᎢ ᏧᏂᏍᏕᎸᎡᏗᎢ ᎾᏍᎩᏃ ᎠᏂᎷᎦ ᎠᎾᎵᏍᏕᎵᏍᎩ ᎾᏍᎩ ᎡᎳᏗ ᎢᏳᏅᏁᏗᎢ ᎠᎴ ᎤᏂᏛᏅᏙᏗᎢ - ᎾᏍᎩ ᎡᏍᎦᏂ ᎠᏁᎯ ᎤᏪᎶᎢ ᏚᏂᏢᎬᎢ. --- ᎢᎬᏱᎢᏃ ᎯᎠ ᏧᏕᏘᏴᏌᏗᏒᎢ, ᎥᏰᎸᎢ ᏄᏍᏗᏗᏒᎢ ᏗᏂᏍᏕᎵᏍᎩ $1.5 ᎢᏳᏆᏗᏅᏓ ᎠᏕᎳ ᎠᏯᏙᏢᎢ ᏚᏂᎩᏒᎢ ᎾᏍᎩ ᎤᏕᏘᏴᏓ ᏱᎪᎯᏓ ᎤᏅᏙᏗ ᎠᎾᏕᎶᏆᏍᎬᎢ ᎤᏃᏟᏍᏗᎢ ᎠᎴ ᏧᏂᏅᏬᏗᎢ ᎤᏪᎶᎢ ᏧᏂᏢᎩ ᎥᎿᎾᏂ ᎤᏴᏢᎢᎧᎸᎬᎢ ᎣᎦᎳᎰᎹ ᏅᏁᎯᏯᎢ ᎠᎹᏰᎵ ᏍᎦᏚᎩ ᎠᏁᎲ. --- ᎾᏍᎩ ᏚᎾᎵᏕᎸᎭ ᏩᎬᎸᎳᏗᏴᎢ ᏧᎾᏕᎶᏆᏍᏗ ᎥᎿᎾᏂ ᎣᎦᎳᎰᎹ ᎥᏰᎸᎢ ᏄᏍᏗᏗᏒᎢ ᎤᏙᏢᏒᎢ, ᏚᏙᏢᏒᏃ ᎾᏍᎩ ᎥᎿᎾᏂ ᎥᏳᎩ ᎤᎾᎦᏎᏍᏙᏗ ᎠᎴ ᎾᏍᎩ ᎥᏍᎩᏱᎬᏩᎵᏍᏓ ᏂᎨᎲᎾ ᎠᎴ ᎾᏍᎩ ᎣᎦᎳᎰᎹ ᎤᏙᏢᏒᎢ ᎥᏰᎸᎢ ᏄᏍᏗᏗᏒᎢ, ᎾᏍᎩᏃ ᎠᎾᏕᎶᏆᏍᎬᎢ ᏛᏳᏂᎦᏛᏂᏙᎳ ᎠᎴ ᏛᎾᎦᏎᏍᏔᏂ ᎥᎿ ᏗᏓᎴᎲᏍᎬᎢ ᎥᏳᎩ. --- ᎡᎶᎯ ᎥᏰᎸᎢ ᏄᏍᏗᏗᏒᎢ ᎤᎾᎦᏎᏍᏗ ᎤᎾᏙᏢᎯ ᎾᏍᎩ ᎤᏃᏟᏨᎢ, ᎤᏪᎶᎢ ᏧᏂᏢᎩ ᎾᏍᎩᏃ ᎤᏪᎶᎢ ᎥᏳᎩ ᎾᏍᎩᏃ ᎤᏪᎶᎢ ᎪᎱᏍᏗ ᎤᏠᎬᎢ ᎾᏍᎩ ᏗᏓᏢᎲᏍᎪᎢ. --- ᎾᏍᎩᏃ ᎠᏓᏠᎩ ᏱᏂᎬᏂᏌ ᎢᏧᎳ ᎤᏍᎦᏎᏗ ᎠᎴ ᎪᎯᎩ ᎠᏟᎠᎴᎩ ᎤᏪᎶᎢ ᏲᏠᎩ, ᎪᎯᏗᎠ ᎠᎴ ᎤᏣᏙᎬᎢ ᎯᎸᏍᎩ ᏳᎾᏙᏓᏆᏍᏗ ᏃᏊ ᎤᏍᎦᏎᏗ ᎠᎴ, ᎥᎬᏅᏃ ᏱᎪᎯᏓ ᏲᏓᏂᎶᎯᏍᏗ. ᎾᏍᎩᏃ ᎠᏓᏠᎩ ᎩᎪᎢ-ᎠᏓᏡᏍᎪᎢ ᎾᏍᎩ ᎠᏓᏠᎩ ᎠᎴ ᎾᏍᎩ ᏭᎪᏛᎢ ᎤᏂᏠᎪᎢ ᎾᏍᎩ ᏓᎾᏓᏣᏲᎯᎲᎢ, ᏧᏓᏅᎦᎸᏗ ᏂᎨᎲᎾ ᏓᎾᏓᏅᏫᏍᎬᎢ ᎤᏅᏔᏂᏓᏍᏗ ᎠᎴ ᎩᎦ ᏓᎾᏓᏁᏁᎲᎢ ᎤᏂᎪᎵᏰᏛ ᏂᎨᏒᎾ ᎩᎦ ᎠᎴ ᎩᎪᎢ ᎬᏔᏂᏓᏍᏗ. --- ᎾᏍᎩ ᎢᏙᏳᎢ ᎬᏂᎨᏒᎢ ᏂᎦᎵᏍᏗᏍᎬᎢ ᎠᏂᏍᏓᏢᎢ ᎠᏁᎲᎢ ᏂᎬᎾᏛᎢ. ᎢᎦᏓᏃ ᎠᏕᎳ ᎠᏯᏙᏢᎢ ᏯᏅᏓ ᎠᏂᏁᏉᎬᎢ ᏓᏂᎾᏢᏍᎬᎢ ᎠᏂᏍᏓᏢᎢ ᎥᏰᎸᎢ ᏄᏍᏗᏗᏒᎢ ᎤᎾᎦᏎᏍᏙᏗᎢ ᏚᏙᏢᏒᎢ ᎾᏍᎩ ᏓᏤᏝ ᏧᏂᎦᏛᏗᎢ ᎠᎴ ᏧᏂᏅᏬᏗᎢ ᎥᏍᎩᎿᎾᏂ ᎥᏳᎩ. --- “ᎾᏍᎩ ᏣᎳᎩᎯ ᎠᏰᎵ ᎠᎯᎸᏍᏗ ᎾᏍᎩᏍᎩᏂ ᎢᎬᏱᎢ ᎠᎯᎸᏍᏗ ᎥᎿ ᎠᏰᎵ ᏍᎦᏚᎩ ᎾᏍᎩ ᎢᏳᎾᏛᏁᏗᎢ ᎯᎠ ᏥᎩ ᎤᎾᎦᏎᏍᏙᏗ ᎤᏪᎶᎢ ᎥᏳᎩ,” Dr. John Ward, ᎾᏍᎩᏃ CDC’s ᏄᎬᏫᏳᏌᏕᎩ ᎠᎾᎦᏎᏍᏗᏍᎬᎢ ᎤᏪᎶᎢ ᎥᏳᎩ, ᎠᏛᏅᏃ ᎾᎯᏳ ᏚᏂᏃᏗ. 30 ᎯᏁ ᎥᎿᎾᏂ Hard Rock Hotel &amp; Casino Tulsa. Ward --- ᎠᏍᎦᏰᎬᏍᏗ ᎦᏬᏂᏍᎩ ᎥᎿᎾᏂ ᏓᎾᏠᏍᎬᎢ ᎾᏍᎩ ᏧᏬᏏᏐᏗ ᎾᏍᎩ Ꮎ ᎠᏂᏍᏓᏢᎢ ᎠᎾᏕᎶᏆᏍᎬᎢ. “ ᎬᏂᎨᏒᎢ ᏂᎦᎵᏍᏗᎭ ᎾᏍᎩ ᎦᏳᏂᏍᏕᎸᎡᏗ ᎤᏂᏣᏘ ᎠᎭᏂ, ᎠᏎᏍᎩᏂ --- ᎾᏍᎩᏊ ᏳᏂᏍᏕᎳ ᎤᏂᏣᏘ ᏂᎬᎢ ᎾᏍᎩ ᏓᏂᏯᏙᎯᎲᎢ ᏗᎪᎵᏰᏗ ᎾᏍᎩ ᎬᏂᎨᏒᎢ ᏱᎬᏁᎯ ᎢᏯᏛᏁᏗᎢ.” --- ᎠᏰᎵᎢ ᏂᎬᎾᏛᎢ, ᎠᏎᏢᎢᏃ ᎢᏯᏂᎢ ᎨᏒ 2.7 ᎢᏳᏆᏗᏅᏓ ᏴᏫ ᎾᏍᎩ ᎤᏁᎭ ᎾᏍᎩ ᎥᏳᎩ, ᎥᏝ ᏗᎧᏅᏩᏅᎢ ᏱᎩ, ᎾᏍᎩᏃ, ᎤᏪᎶᎢ ᎠᏓᏰᏍᎩ ᎣᏪᎲᎢ ᏱᏩᏟᎠᎶᎦ ᎠᎴᏱᎩ ᎤᏪᎶᎢ ᏯᎴᏫᏍᏓ ᏚᎸᏫᏍᏓᏁᎲᎢ. ᏂᏗᎦᎵᏍᏙᏗ ᎾᏍᎩ ᎥᏍᎩ ᎥᏳᎩ ᎦᎵᏄᎪᏫᏍᎪᎢ ᎦᏲᏟ ᎬᏕᎶᎰᎯᏍᏙᏗ, ᎢᏳᏃ ᏂᎦᎥᏊ, ᎢᎬᏱᎢᏊ ᎠᏓᎴᏂᏍᎬᎢ, ᎥᏝ ᏯᎾᏕᎶᎰᏍᎪᎢ ᎩᎳᏃ ᏳᏣᏙᏨ ᎤᏪᎶᎢ ᏚᏂᏢᎬᎢ. --- ᎾᏍᎩᏃ ᎠᏓᏠᎩ ᏯᏕᎲᎦ ᎥᎿᎾᏂ ᎦᏚᎢ ᏗᏜ ᏦᎢ ᏳᎾᏙᏓᏆᏍᎩ ᏱᎪᎯᏓ, ᏗᎦᏓᎭ ᏗᏓᏣᏲᏍᏙᏗ, ᏅᏬᏘ ᎠᏅᏗᏍᎬᎢ, ᏓᎾᏓᏅᏫᏍᎬᎢ ᎠᎴᏱᎩ ᎥᏰᎸᎢ ᏗᎾᏟᎠᏙᏍᎬᎢ, ᎾᏍᎩᏃ ᎢᎦᏓ ᎢᎩ ᎾᏍᎩ ᎬᏩᏓᏠᎯᏍᏗ ᎥᏳᎩ. --- “ᎤᏪᎶᎢ ᎥᏳᎩ ᏱᏂᎬᏂᏏᎭ,” Dr Jorge Mera, ᏄᎬᏫᏳᏎᏕᎩ ᎠᎦᏎᏍᏗᏍᎩ ᏗᏓᏠᎩ ᎥᏳᎩ ᎥᎿᎾᏂ CN ᎥᏰᎸᎢ ᏄᏍᏗᏗᏒ ᎠᎾᏓᏍᏕᎵᏍᎩ, --- ᎠᏗᏍᎬᎢ. “ᎾᏍᎩᏃ Ꮎ ᎠᏕᎶᎰᎯᏍᏙᏗ ᎤᎪᏛᎢ ᏓᏓᎴᎬᎢ: ᏓᎾᏓᏣᏲᎯᎲᎢ ᎤᏍᎦᏎᏗ ᏅᏬᏘ ᎠᏅᏗᏍᎬᎢ.” --- ᏂᏚᏓᎴᏃ ᏗᎦᏎᏍᏙᏗ dialysis ᎩᎦ ᎾᏂᏅᎦᎵᏍᎬᎢ , ᎩᎦ ᏓᎾᏓᏁᏁᎲᎢ ᎠᎴᏱᎩ ᎥᏰᎸ ᎭᏫᏂ ᏄᏍᏗᏓᏅᎢ ᏓᏂᏁᎲᎢ ᏧᎾᏓᏂᎳ 1992 ᎤᏟᏗᏗᏢ, ᎠᎴ ᎯᎸᏍᎩ ᏗᎬᏩᎯᏰᎯ, ᎤᎾᏓᏥ ᎾᏍᎩ ᎥᏳᎩ ᎤᏁᎯ ᏓᎾᎷᎸᏍᎬᎢ ᎠᎴᏱᎩ HIV ᎤᏁᎯ. --- ᎢᎦᏛᏃ ᎠᏕᎳ ᎤᏂᏯᏙᏢᎢ, Mera ᎠᎴ ᏗᏐᎢ ᏧᏂᏢᎩ ᎤᏁᏓᏍᏗ ᏚᏙᏢᏒᎢ ᏯᏂᏍᏓᏩᏚᎦ ᎾᏍᎩ, ᎢᏳᏃ, ᎠᏂᏰᎸᎢ ᏱᏓᎾᏓᏟᎶᏍᏗᎠ, ᏔᎵᏁᎢ ᏗᎦᏎᏍᏙᏗ ᎠᏰᎵ ᏂᎬᎾᏛᎢ, ᎾᏍᎩ ᏱᏂᎦᎵᏍᏓ ᏲᏠᎩ ᎥᏳᎩ. --- 2014 ᎤᏃᎸᏔᏂ ᎧᎸᎢ ᏂᏛᏓᎴᏂᏍᎩ, CN ᎠᏂᎦᎾᎬᏘᎢ ᏚᏂᏍᏕᎸᎯ 274 ᎤᏪᎶᎢ ᎥᏳᎩ ᎤᏁᎯ ᏩᎦᏲᏢᎢ. 60 --- Percent ᏱᎦᏛᎢ ᏱᎦᎢ ᏧᏂᏢᎩ Baby Boomer ᎤᎾᏟᏔᏅᏒᎢ, ᎾᏃ 1945-64 ᎤᎾᏅᎢ, ᎾᎥᏂᎨᏍᏗ 75 percent ᏱᎦᏛᎢ ᎢᎦᏓ ᎤᏁᎯ ᎠᏰᎵ ᏂᎬᎾᏛ. --- Mera Ꮓ ᎢᎧᏃᎵᏍᎬᎢ ᎥᎿ ᏧᎸᏫᏍᏓᏁᏗ ᎾᏎᏢᎾᏭ 400 ᎠᎴ 500 ᎾᏂᎠ ᏗᎬᏩᎶᏒᎢ 14 ᏗᏍᎦᏚ ᏚᏙᏢᏩᏗᏒᎢ, ᎠᏎᏅ ᎩᏄᎬᏘᏊ Ꮲ ᏱᎦᎢ ᏦᏥᎦᏛᎾᏁᎸᎢ . --- ᎾᏍᎩ ᏙᎫᏛᎢ ᏦᏥᎦᏛᎾᏁᏗᎢ 85 Percent ᏧᎾᏔᏅ ᎠᏁᎲᎢ, ᎾᏍᎩ ᎠᏕᎳ ᎠᏯᏙᏢᎢ ᎾᏃ ᎠᏠᏯᏍᏓ ᎨᏥᎬᏓᎾᏁᏗᎢ CN ᎠᏁᎳ 20 ᎢᏧᎾᏕᏘᏴᏓ ᎤᏁᎲᎢ ᏯᏁᎵᎠ ᎾᏍᎩ ᎥᏳᎩ. --- “ᎣᎦᏚᎵᎠᏃ ᏴᏫ ᎤᏂᎷᎯᏍᏗᎢ ᎨᏥᎬᏓᎾᏁᏗᎢ,” ᎠᏗᏍᎬᎢ Mera. “ᎢᏳᏃ Baby Boomer ᏱᎩ, ᎢᏙᏳᎢ ᎡᏣᎬᏛᎾᏓᏁᏗ ᏄᏍᏗ. ᎢᏳᏃ 72 ᎢᏣᏕᏘᏴᏓ ᏱᎩ ᎥᏝ ᎬᏰᏣᏓᏱᏏ ᎡᏣᎬᏛᎾᏁᏗᎢ. ᏣᎷᎯᏍᏗᏊ, ᏣᏛᏗ, ᎠᎴ ᏱᏃᏣᏛᎦ.” --- ᎾᏍᎩᏃ CN ᏚᏂᏃᏣᎳᏅᎢ, ᎾᏍᎩᏃ ᎠᏕᎳ ᏚᏂᎩᏒᎢ ᎬᏗ ᎠᎴ ᏕᎦᎫᏍᏓᎥᎢ ᎠᏂᏐᎢ ᏚᏙᏢᏒᎢ, 300 ᎾᏂᎨᏍᏗ --- ᏧᎾᏓᏂᎵ ᎥᎿᎾᏂ ᎠᏂᏍᏓᏢᎢ ᎤᏃᏢᏒᎢ W.W.Hastings Hospital ᎨᎪᎵᏨᎢ ᎾᏍᎩ ᎤᏪᎶᎢ ᎥᏳᎩ ᎤᏁᎲᎢ ᏕᏰᏥᎡᏲᎯᎲᎢ ᏕᎨᏥᏅᏫᎠ, ᎠᎾᏗᏍᎬᎢ ᎠᏂᎦᎾᎦᏘ 90 percent ᏱᎦᎢ ᏚᏙᏟᏨᎢ ᏕᎨᏥᏅᏫᏍᎬᎢ ᏚᏂᏢᎬᎢ. --- “ ᎾᎠᏂᎨᏍᏗ 1,000 ᏧᎾᏓᏂᎳ ᎾᏍᎩ ᎨᏥᏩᏛᎡᎸᎢ ᎤᏁᎲᎢ ᎥᏳᎩ, ᎠᎴ ᎦᏳᎳ ᏙᏥᏍᏕᎸᎯ ᎾᎥᏂᎨᏍᏗ ᎩᏄᎩᏗ ᎾᏍᎩ ᏳᎾᏍᏗ ᎠᎴ ᎠᎾᏕᎶᎰᏍᎦ ᏕᎨᏥᏍᏕᎵᎲᎢ. ᎤᏚᎩᏃ ᎣᎬᏐᎢ ᎣᎩᏛᏛᏃᎯᏍᏗᎢ ᎯᎠ ᎥᏳᎩ ᎠᎭᏂ ᏣᎳᎩᎯ ᎠᏰᎵ,” ᎠᏗᏍᎬᎢ Mera. --- ᎠᏂᏐᎢᏃ ᎠᏁᏙᎲᎢ CDC’s ᏄᎬᏫᏳᏒᎢ ᎠᏰᎵ ᎤᏙᏢᏒᎢ ᎾᏍᎩ HIV/AIDS Jonathan Mermin, ᎣᎦᎳᎰᎹ --- ᎤᏙᏢᏒᎢ ᎥᏰᎸᎢ ᏄᏍᏗᏗᏒᎢ ᏔᎵᏁ ᎠᏓᎴᏁᎯ ᏗᎪᏪᎵᏍᎩ Julie Cox-Kain, ᎣᎦᎳᎰᎹ ᏩᎦᎸᎳᏗᏴᎢ ᏗᏕᎶᏆᏍᏗ ᎥᏰᎸᎢ ᏄᏍᏗᏗᏒᎢ Sciences ᎠᏓᏠᎩ ᎥᏳᎩ Professor Douglas Drevets ᎠᎴ OU Health Sciences Center Dean Gary Raskob,

--- ---
11/06/2015 08:30 AM
Bullhead City, Ariz. – ᎠᏓᎨ ᎠᎨᏳᏣ ᏣᎳᎩ ᎠᏰᎵ ᎨᎳ ᎠᎦᏅᏐ ᏂᎦᎵᏍᏗᎭ ᎾᏍᎩ ᎨᎳ BMX ᎡᎶᎯ ᎬᎾᏕᎾ, ᎾᏍᎩᏍᏊ ᏔᎵᏗᎦᏆᏘ ᎠᏂᎩᏍᏗᏍᎩ ᏚᎾᏗᏫᏍᏗᎭ. Payton Sarabia, ᎯᏍᎩ ᏳᏕᏘᏴᏓ, ᎦᏳᎳ ᏚᎾᎠ ᏗᎪᏪᎵ ᏄᏛᏁᎸ ᎭᏫᎾᏗᏢ ᎤᏓᏠᎲᎢ ᎠᎴ ᏃᏊ ᎠᎴᏂᎭ ᎾᎿ ᏔᎵ ᏗᎦᏆᏘ ᎠᎩᎸᏗᏍᎬᎢ ᎠᏂᎩᏍᎪᎢ. --- Payton’s ᎤᏥᎢ, Priscilla, ᎠᏗᏍᎬ Payton ᎤᎴᏅᎲ ᏓᏍᏆ.ᎪᏍᎬ BMX ᎣᏂ ᎾᎿ ᏧᏭᏪᏙᎸ ᏌᏊ ᏓᎾᏠᏍᎬᎢ ᎠᎾᎵᏏᎾᎲᏍᏗᏍᎬᎢ. --- “ᏍᏓᏱ ᎨᏒ ᎠᏩᏛᏗ ᏗᎬᏩᎾᏁᎶᏗ ᎬᏩᎾᏕᎳᏗᏍᏗ ᎠᎴ ᏗᎬᏩᏂᏯᏍᏗ ᎨᏒ ᏗᏂᏲᏟᏊ, ᎠᎴ BMX ᎾᏍᎩ ᏓᏂᏯᏂᏍᎬ ᎾᏍᎩᏊ ᎢᏳᎾᏕᏘᏴᏓ. ᏌᏊ ᎢᎦ ᎣᏍᏓᏘᏅᏒ ᎠᎴ ᎤᏁᎶᏔᏅ ᎠᎴ ᎾᎯᏳ ᎤᎴᏅᏓ ᎤᎸᏉᏔᏅ,” ᎠᏗᏍᎬᎢ. “ᎤᎴᏅᎲ ᎤᎩᎸᏔᏅ ᎤᏍᏗ ᏔᎵ ᏗᎦᏆᏘ Ꮭ ᏗᎳᏍᎬᏍᏗ ᏱᏗᎪᏢᏎ, ᎤᎾᏕᎶᏆᏍᏙᏗ ᎨᏒ ᎤᎾᎩᎸᏙᏗᎢ. ᎾᎯᏳ ᎤᎴᏅᎲᎢ ᏌᏊ ᎠᎳᏍᎬᏍᏗ ᎪᏢᏒ, ᏅᏍᎩᏃ ᎤᎩᎸᏙ ᎠᎴ ᏓᏙᎩᏯᏍᏗᏍᎪᎢ.” --- Payton ᎠᏗᏍᎬ ᎤᎸᏉᏛ ᎾᏍᎩ ᏧᏁᎶᏗ ᏅᏗᎦᎵᏍᏙᏗ ᎤᎸᏉᏙ ᏧᎵ ᏓᏩᏗᏍᎬ ᎠᎴ “ᏓᎵᏔᏗᏅᏗᏍᎬ” ᎾᎿ ᎤᏤᎵ ᏔᎵ ᏗᎦᏆᏘ. --- Priscilla ᎠᏗᏍᎬ Payton’s ᎾᏍᎩ ᏓᎩᏍᎬ ᏓᏕᎶᏆᎠᎬ ᎾᎿ ᏓᏙᎩᏯᏍᏗᏍᎬ, ᎾᏍᎩ ᎯᏍᎩ ᎠᎴ ᎭᏫᎾᏗᏝ ᎠᏂᏯᎢ, ᎾᏍᎩ ᎢᎦ ᎤᏂᎸᏉᏓ ᎤᎾᏙᎩᏯᏍᏗ. --- “ᎾᏍᎩ ᎯᏍᎩ ᎢᏧᎾᏕᏘᏴᏓ ᏱᏃᎵ ᎠᏂᎨᏳᏣ ᎠᏁᎪ ᎾᏍᎩ ᎤᏬᎸᏗ ᎤᏁᏓᏍᏗᎢ, ᎠᏎᏃ ᎢᎦ ᎤᎾᏓᎪᎾᏙᏗ ᎤᏂᎸᎴᏓ,” ᎠᏗᏍᎬᎢ. “ᎾᏍᎩ ᎠᏂᏧᏣ ᏱᎩ ᎾᏍᎩ ᎾᎾᏛᏁᎰ, ᎠᏎᏃ ᎾᏍᎩ ᎠᏂᎨᏳᏣ ᎾᏍᎩᏍᏊ ᎤᏠᏯ.” --- Priscilla ᎠᏗᏍᎬ ᎯᎠ ᏧᏕᏘᏴᏌᏓ Payton ᎤᎩᏒ ᎤᏓᏠᏒ ᎾᎿ Arizona ᎢᎬᏱ ᎠᏂᏙᎾ ᎤᎾᏓᏠᏒ ᎠᎴ ᏦᎢᏁ ᎤᎾᏓᏠᏒ ᎾᏍᎩ DK ᏔᎵ ᏗᎦᏆᏘ ᏓᎶᏂᎨ ᎠᎫᎩᏍᏓ Regional ᎤᏂᏍᎦᏎᏗ, ᎢᏧᎳ ᎾᎿ ᎯᏍ ᎢᏳᎾᏕᏘᏴᏓ ᎠᎴ ᎭᏫᎾᏗᏢ ᎠᏂᎨᏳᏣ ᎠᏂᏯᎥᎢ. --- “ ᎯᎠ ᏧᏕᏘᏴᏌᏗ ᎾᏍᎩ ᎢᎬᏱ ᎤᏕᏘᏴᏌᏗᏒ ᎾᏍᎩ ᏙᎦᏁᎶᏂ ᎤᏔᏂ ᏓᎾᏁᎶᎲᏍᎬ ᎾᎿ ᏍᎦᏚᎩ ᎠᎴ ᎾᎿ ᎠᏕᎳ ᏓᎶᏂᎨ ᎤᎵᏍᏈᏓ,” ᎠᏗᏍᎬᎢ. “ᎾᏍᎩ ᏍᎦᏚᎩ ᎠᎾᏙᎩᏯᏍᎬᎢ, ᎾᏍᎩ ᎢᎸᏍᎩ ᎨᏒ ᏂᎬᎾᏛ ᏍᎦᏚᎩ. ᎤᏕᎳᏛ ᎾᎿ, ᎠᏆᏚᎵ ᎠᏆᏗ, ᏑᏓᎵ ᏯᏂᎢ. ᎤᏗᏗᏝ ᎾᎿ ᏍᎦᏚᎩ ᎠᎾᏙᎩᏯᏍᎬ ᎾᏍᎩ ᎤᏂᎩᏒ ᏩᎦᎸᎳᏗᏴ ᎾᎿ ᏅᎩ ᎤᏂᏅᏅ ᎠᎴ ᎾᏍᎩ ᎤᏂᏍᏆᏛ ᏂᎦᏓ, ᎠᎴ ᏂᎦᎵᏍᏗᏊ ᎩᎶ ᏭᎪᏛ ᎤᏂᎾᎢ ᎠᎴ ᏭᎪᏛ ᎤᎾᏓᏠᏒ ᎠᎵᏍᏆᏗᏍᎬ ᎾᏍᎩ ᎠᏂᎩᏍᎪ ᎤᏓᏠᏒᎢ ᎾᎿ ᏍᎦᏚᎩ ᏩᎦᎸᎳᏗᏴ ᎤᏓᏠᏒᎢ.” --- Priscilla ᎠᏗᏍᎬ ᎾᏍᎩ Peyton ᏓᏱᎦᎵᏍᎪᎸᏓᏁᎵ ᎤᎾᏫᏗᎢ ᎢᎬᏱ ᎪᏪᎵ ᏖᎵᏙ ᎤᏫᏗ ᏔᎵ ᏗᎦᏆᏘ ᎤᎩᎸᏛ ᎾᏍᎩ ᎤᏓᏠᏒ ᏍᎦᏚᎩ. ᎾᏍᎩᏍᏊ ᏔᎵ ᏯᎦᏴᎵ ᏍᎩᎦᏚ ᏍᎦᏚᎩ ᎢᎬᏱ ᎠᏂᏙᎾᎢ ᎦᎵᏔᏅᏙᏗ ᏕᎦᎶᏗ ᎠᎵᏏᏓᏍᏗ. --- ᎠᏗᏍᎬ Peyton ᎤᏍᏆᏛ ᎠᏂᏐᎢ ᏗᎾᏁᎶᎲᏍᎩ ᎠᏂᎨᏳᏣ ᎾᏍᎩ ᎤᏕᎵᎬ ᎠᏁᎯ ᎾᏍᎩ ᎠᎹᏱᏟ ᏗᏍᎦᏚᎩ ᎾᎿ ᎤᎾᏓᏠᏒ ᏦᎢᏁ ᎤᏙᏢᏒ ᎾᎿ DK ᏔᎵ ᏗᎦᏆᏘ ᎠᏕᎳ ᏓᎶᏂᎨ ᎤᎵᏍᏈᏓ. --- “ᎾᏍᎩ ᎯᎠ ᏗᏂᏲᏟ ᎾᏍᎩ ᎤᏠᏯ ᎢᏧᎾᏕᏘᏴᏓ ᎠᎴ ᎾᏍᎩ ᎢᎦ ᎠᏂᎦᏔᎲᎢ ᎾᎿ ᎨᏒᎢ,” ᎠᏗᏍᎬᎢ. “ᎠᎾᏙᎩᏯᏍᎬ ᎤᎾᏕᎶᎰᎯᏍᏗ ᎾᏳ ᏛᎬᏂᎩᏏᏒ ᎤᏓᏠᏒᎢ.” --- Priscilla ᎠᏗᏍᎬ ᎣᏍᏓ ᎤᏱᎸ ᎾᎿ ᎤᏪᎧᎲ ᎠᎨᏳᏣ ᎠᎴ ᎢᎦ ᎤᏓᏠᏒᎢ ᎾᎿ ᏓᏁᎶᎲᏍᎬᎢ. --- “ᎠᏯ ᎢᎦ ᎦᎵᎡᎵᎬ. ᏥᏢᏩᏍᎬ ᎠᏇᏥ. ᎠᏍᏆᏗᏍᎬ ᎤᏬᏢᏅ ᎤᏂᏃᎮᏗ,” ᎠᏗᏍᎬᎢ. “ᎢᎦᏃ ᎤᏍᏆᏂᎪᏛ ᎾᎿ ᎯᎠ ᎢᏳᎵᏍᏙᏗ ᎤᏓᏠᎯᏍᏗᎢ ᏅᏗᎦᎵᏍᏙᏗ ᎢᏳᎾᏥᏍᏈᏍᏗ ᏗᏂᏲᏟ ᎠᎾᏓᎪᎾᏗᏍᎪᎢ.” --- ᎾᏍᎩ Tuff Gurlz Trophy ᎤᎾᏓᏡᎬ, ᏂᎦᏓ ᎠᏂᎨᏳᏣ BMX ᎤᎾᏓᏡᎬ, ᎤᏍᏕᎸᎯᏙ Payton. --- Priscilla ᎠᏗᏍᎬ Payton ᎠᎦᏅᏙ ᎤᎾᏬᏍᏗ ᎾᏍᎩ ᎠᏕᎭᎷᎨ ᏚᏚ ᎦᏚᏗᏝ ᎠᎾᏙᎩᏯᏍᎩ ᏧᎾᏄᏬᏍᏗ ᏚᏄᏭᎢ. --- “ᎾᏍᎩ ᎢᎬᏱ ᏧᎴᏅᎲ BMX Ꮭ ᏳᏅᏖ ᎢᏳᏍᏗ ᎤᏑᏰᏍᏗ ᎾᎿ BMX ᎠᎴ ᎤᎵᏍᎩᏍᏗᎢ ᎾᏍᎩᏃ ᏄᎵᏍᏔᏅ ᎤᏓᎴᏅᎭ ᎾᏍᎩᎴ ᎤᎩᏍᏔᏅ ᏚᏙᎥᎢ, ‘Payton ᎾᏍᎩ ᎠᏕᎭᎷᎨ ᎦᎦᎹ ᎦᏃᎯᎴᎦ ᏚᏚ’ ᎾᏍᎩ ᏅᏗᎦᎵᏍᏙᏗ ᎤᏅᏬ ᏚᏚ ᎦᏚᎵᏢ ᎾᏃ ᏗᏐᎢ ᏚᏄᏮᎢ,” ᎠᏗᏍᎬᎢ. “ᎾᏍᎩᏃ Ꮟ ᎾᏥᏪᏎᎰᎢ ᎠᎴ ᎾᏍᎩ ᎠᏕᎭᎷᎨ ᏚᏚ ᎤᏄᏬᎢ.” --- Payton ᎠᏗᏍᎬ ᎤᎸᏉᏛ ᎤᏄᏬᏍᏗ ᎠᏕᎭᎷᎨ ᏚᏚ ᏅᏗᎦᎵᏍᏙᏗ “ᎤᏟᏍᏗ” ᎨᏐ ᎠᎴ ᎬᏩᏓᏠᎯᏍᏗ. --- Priscilla ᎠᏗᏍᎬ ᎾᏍᎩ ᏧᎦᏴᎵᎨ ᏳᏂᎪᎯ Payton ᎤᏄᏮ ᎤᏤᎵ ᏚᏚ ᎠᎾᏁᎶᏗᏍᎪ ᎤᏁᏥ ᎠᎨᏳᏣ ᎤᏪᎳᏗᏓᏍᏗ ᎾᎿ ᏓᎾᏁᎶᎲᏍᎬᎢ. --- “ᎤᎪᏓ ᎾᏍᎩ ᏓᎾᏙᎩᏯᏍᏗᎬ ᎣᏤᏙᎲ, ᎢᎦᏓ ᏧᎾᏓᎦᏴᎵᎨ ᎠᏂᏧᏣ ᏚᏂᎧᎲ ᎠᏂᏧᏣ ᎠᎾᏙᎩᏯᏍᎪ ᎠᎾᏁᎶᏗᏍᎪ ᏧᏁᏣ ᎠᏂᎨᏳᏣ ᏧᎾᏁᎶᏗᎢ, ᎠᏎᏃ ᎠᏂᎨᏳᏣ ᎯᎠ ᎾᏂᏪᏍᎪ, ᎠᏂᏧᏣᏛᎢ ᏧᎾᏁᎶᏗ ᎾᏍᎩ. Ꮭ, ᏯᏆᏚᎵ ᎾᏍᎩ ᏯᏆᏛᏗᎢ.’ ᎾᏍᎩᏃ ᎠᏂᎷᏤᎭ Payton ᎠᎴ ᎠᎾᏛᏛᎲᏍᎪ ᏗᎨᎦᏟᎶᏍᏙᏗ ᎾᏍᎩ ᎤᏅᏮ ᎾᏍᎩ ᎤᎾᏂᎩᏍᏗ ᎠᎴ ᏧᏎᎮᏗ ᎾᎿ ᏧᏁᏣ ᎠᏂᎨᏳᏣ ᎾᏍᎩ ᏧᎾᏁᎶᏗ ᏧᎾᏁᎶᏗ ᎠᎴ ᏂᎯ ᎡᎵ ᎢᎨᏣᏛᏗ,” ᎠᏗᏍᎬᎢ. “ ᏙᎯᏳᏃ ᏓᏂᎦᎵᏍᏓᏗᏍᏗᏍᎪ ᎤᏂᎪᏓ ᎠᏂᏴᏫ ᏓᎾᏁᎶᎲᏍᎪᎢ.

--- ---
10/28/2015 12:00 PM
ᏅᏩᏙᎯᏯᏛ ᏧᏌᎯᏢᎢ, ᎣᎦᎳᎰᎹ. – Peek-A-Boo Petting Zoo ᎥᎿᎾᏂ ᏍᏏᏉᏲᎢ ᏍᎦᏚᎩ ᏧᏙᏢᎭ ᎠᎾᎵᎮᎵᎬᎢ ᎢᎬᏱᏊ ᎢᏤ ᏣᏕᏘᏱᏍᎬᎢ ᏦᎢᏃ ᎢᏧᏕᏘᏴᏓ ᏄᏙᏢᏐᎢ. Will ᎠᎴ Jill Gates ᎤᎾᏤᎵᎪᎯ. ᎾᏍᎩᏃ ᏣᎳᎩᎯ ᎠᏰᎵ ᎠᏁᎳ, ᎠᎴ 25 ᎢᏧᎾᏓᎴᏅ ᏅᎩ ᏗᏂᏅᏌᏗ ᏗᎪᏩᏛᏗ ᎾᏍᎩᏃ 18 ᏄᎾᏓᎴᎿᎢ ᎠᎴ 100 ᎤᎶᏒᏍᏗ ᏅᎩ ᏗᏂᏅᏌᏗ ᏗᎪᏩᏛᏗ, ᎠᎴ ᎠᏁᏙᎲᎢ ᎾᎥ ᏴᎦᎷᎩ ᎠᎴ ᏱᏛᎨᎶᎦ. --- ᎾᏍᎩᏃ ᎤᏂᏴᏍᏗᎢ ᏗᎪᏢᎭ 25 ᎢᏳᏟᎶᏓ ᎠᏂᎩᏍᏗ ᏓᎵᏆ ᎤᎦᎾᏮᎢ ᎢᏣ ᎥᎿᎾᏂ ᏍᏏᏉᏲᎢ ᏍᎦᏚᎩ ᎠᎦᏍᎬᎿᎨᏍᏛᎢ ᎾᎥᎢ ᎠᎴ 2012 ᏧᏪᏥ ᏧᏂᏍᏗᎢ ᏂᏗᎬᏓᎴᏂᏍᎩ ᎠᏍᏚᎢᏓ ᏂᎨᎰᎢ. ᎢᎦᏓᏃ ᎦᎾᏝᎢ ᎾᎥᎢ ᏗᎬᎦᎷᏤᏗ ᏥᎩ ᎾᏍᎩ ᏣᏔᎩ ᎠᏂᏓ,ᏌᏌ, hedgehogs ᎠᎴ ᏥᏍᏚ. Peek-A-Boo ᎾᏍᏊ ᏱᏛᎪᏩᏔ ᏧᎾᏔᏂᏓ ᏅᎩ ᏗᏂᏅᏌᏗ ᎾᏍᎩ ᏥᎩ ᏏᏆ, ᎬᎾ, ᏐᏈᎵ ᏗᏂᎴᎢ ᎠᎴ llams. --- “ᎾᏍᎩᏃ ᎦᎾᏝᎢ ᎤᎾᏓᏅᏘᏲᏨᎢ ᏰᎵᎢᏃ ᏗᏂᏲᏟ ᎬᏩᏂᏴᏍᏗ ᏗᏂᏯᎥᎢ, ᎾᎥᎢ ᏗᎦᏳᏂᎷᏤᏗ ᎠᎴ ᏧᏁᎶᏍᏗᎢ,” ᎠᏗᏍᎬᎢ Jill. --- ᏣᏂᏍᏚᎢᏍᎬᎢ ᏂᏗᎬᏓᎴᏂᏍᎩ, Jill ᎠᎴ ᎤᏰᎯ ᎠᎴ ᎠᏂᏏᏓᏁᎸᎢ ᎤᏂᎪᏗ ᏅᎩ ᏗᏂᏅᏌᏗ ᏚᏅᏘᏃᏢᎢ, ᎠᎴ ᎤᎪᏗ ᎤᏟᏅᏓ ᏄᏅᏁᎴᎢ ᎠᎴ ᏧᏓᎴᏅᏓ ᎾᏍᎩ ᏱᎬᏩᎾᏛᏁᏗ ᎢᎠᎭ ᏗᏂᏲᏟ ᎠᎴ ᎠᏂᏏᏓᏁᎸᎢ. --- ᏚᏂᏃᏗ ᏥᎧᎸᎢ, ᎾᏍᎩᏃ Zoo ᎥᎿᎾᏂ ᎢᏯ ᏓᏫᏒᎢ ᎤᎾᎵᏍᎪᏟᏔᏅᎢ ᏗᏂᏲᏟ ᏧᎾᏁᎶᏂᏓᏍᏗᎢ ᎠᎴ ᎤᏅᏑᎨᏍᏗᎢ ᎢᏯᎢ ᏳᏂᏍᏆᏓ ᏓᎾᎦᏘᎲᎢ ᎦᎾᏝᎢ. ᎠᎴ ᎾᏍᏊ ᎢᏓᏛᏅᎢᏍᏓ ᎠᎾᏓᏩᏛᎯᏙᎯ ᏗᎦᏍᎩᎶᎢ ᎤᎾᏅᏗᎢ ᎤᎾᎵᏍᏓᏰᏗᎢ ᎠᎴ ᎦᎵᏦᏛᎢ ᎤᎾᏅᏗᎢ. --- “ᏧᎾᏠᎯᏍᏗᎢ ᎣᎩᏟᏦᏔ/ᎣᎦᏓᏁᎳ ᎪᎩᏩᏛᎯᏙᎯ ᎤᏂᎸᏉᏓ ᎤᏅᏙᏗᎢ ᏚᎾᏕᏘᏱᏍᎬᎢ ᏧᎾᏕᎵᏍᏗᎢ ᎠᎴᏱᎩ ᎠᏂᏏᏓᏁᎸᎢ ᎤᎾᏙᏢᏒᎢ ᏧᎾᏓᏩᏛᎯᏓᏍᏗᎢ. ᎠᎯᏗᏳ ᎨᏐᎢ ᏯᎾᏓᏩᏛᎯᏙᎠ ᎤᏁᏓᏍᏗᎢ ᎠᏏᏅ ᏙᏧᏁᏅᏒᎢ,” ᎠᏗᏍᎬᎢ. “ᏴᏫᏃ ᏯᏂᎷᎦ ᏳᎾᏚᎵᏊ ᎤᏁᏓᏍᏗᎢ ᏧᏅᏙᏗᎢ ᏕᎦᏍᎩᎸᎢ. ᎥᏝ ᎠᏎ ᏚᎾᏕᏘᎲᏭ ᎤᏅᏙᏗ ᏱᎩ.” --- ᎾᏍᎩᏃ ᏚᏂᎸᏫᏍᏓᏁᎲᎢ ᎠᏓᏁᏟᏴᏎᎬᎢ ᎥᎿᎾᏂ Peek-A-Boo Petting Zoo ᎾᎯᏳᏃ ᏧᏪᏥ ᏧᏄᏖᏍᏗᎢ ᏅᏓᏕᏆ ᎧᎸᎢ ᏱᎪᎯᏓ, ᎬᏂᏃ ᎣᏍᏓ ᏱᎩ ᏙᏱᏗᏢᎢ. ᎠᏓᎠᎵᏒᏃ 10 a.m. ᏂᏛᏓᎴᏂᏍᎩ 7 p.m. ᏱᎪᎯᏓ. ᎠᎴ ᏔᎵᏁ ᎢᎦ ᎠᎴ ᏦᎢᏁ ᎢᎦ ᎠᏍᏚᎰᎢ. --- “ ᎾᎯᏳᏃ ᏚᏂᏃᏗ ᎧᎸᎢ ᏧᎩᏨᏅᏓ ᎣᎩᏍᏚᎢᏓ ᎨᏐᎢ ᎢᎦ ᏒᎯᏰᏱ ᎠᏓᎴᏂᏍᎩ 6:30Ꭿ ᎤᏒᎯᏰᏱ ᏱᎪᎯᏓ ᎾᎯᏳᏃ ᎠᏓᎠᎵᏒᎢᏃ 10 a.m. ᏂᏛᏓᎴᏂᏍᎩ 6:30Ꭿ p.m. ᏙᏓᏫᏕᏂ ᏙᏓᏩᏍᎬᏃ,” ᎠᏗᏍᎬᎢ. “ᎠᏓᏁᏟᏴᏎᎬᎢ ᏛᎵᏍᏆᏘ ᎢᎬᏱᎢ ᎠᏟᎠᎵᏒᎢ ᏅᏓᏕᏆ ᎧᎸᎢ ᎬᏂᏃ ᎣᏍᏓ ᏱᎩ ᏙᏱᏗᏢᎢ. ᏗᏂᏲᏟᏃ ᎤᎾᎴᏅᎲᎢ ᏓᎾᏕᎶᏆᏍᎬᎢ ᏝᏟᏱᎦᎢ ᏯᏁᏙᎰᎢ ᎤᏍᎦᏃᎶᎢ ᎤᏬᏚᎯ ᏱᎩ ᎢᎪᎯ ᏲᏥᏍᏚᎠ ᏙᏓᏫᏕᏂ ᏙᏓᏩᏍᎬᏃ.” --- ᎠᏂᏤᏃ ᎪᎩᏩᏛᎯᏙᎯ, Jill Ꮓ ᎢᎧᏃᎮᏍᎬᎢ ᎾᏍᎩ ᎤᏰᎯ ᎤᏂᎸᏉᏛᎢ ᎾᏍᎩ ᎤᏍᏕᎸᎲᎢ ᎥᏍᎩ ᏱᎪᎯᏓ ᎯᎸᏍᎩ ᎢᏧᏕᏘᏴᏓ ᏂᎬᏩᏓᎾᏃᎢ. --- “ᏴᏫᏃ ᎣᏍᏓ ᎤᏂᏰᎸᏐᎢ ᏙᏱᏨᎢ. ᎣᏍᏓᏃ ᎤᏂᏰᎸᏐᎢ ᎾᏍᎩ ᎾᎥᎢ ᏗᎬᏩᏂᎷᏤᏗ ᏥᎨᏐᎢ ᎦᎾᏝᎢ. ᎤᎾᏤᎵᎪᏃ ᏂᎦᎥᏭ ᏱᎬᏩᎾᏛᏁᏗ ᎾᎾᏛᏁᎰᎢ ᎤᏁᎳᏗᏓᏍᏗᎢ ᎠᏁᏙᎲᎢ ᎠᎾᏓᏩᏛᎯᏙᎯ,” ᎠᏗᏍᎬᎢ. “ᎢᎬᏱᏃ ᎪᎩ ᏥᎨᏒᎢ ᏣᏂᏚᏍᎢᏍᎬᎢ ᎤᏍᎦᏃᎵᏃ ᎨᏒᎢ, ᎠᏎᏃ ᎤᏙᎯᏳᎯᏯ ᎤᏙᎯᏳᎯᏯ ᎤᏂᏁᏉᎠ ᎠᎾᏓᏩᏛᎯᏙᎯ.” --- ᎢᎧᏃᎮᏍᎬᎢ FaceBook ᎩᏃ ᎠᎴ ᏕᎧᏃᎯᏎᎲᎢ ᏴᏫ ᎤᏍᏕᎸᎭ. --- “ᏧᎸᏫᏍᏓᏁᏗᏃ ᎤᎲᎢ ᏂᎬᎯᎵᏃ ᎧᏁᏉᎬᎢ. ᎢᎦᏃ ᎣᏣᎵᎮᎵᎦ ᏥᎧᏁᏉᎦ, ᎠᏎᏃ Ꮭ ᎬᎶᏒᏍᏔᏅᎢ ᏲᎦᏚᎵᎠ. ᎪᎩᏩᏛᎯᏙᎯᏃ ᏙᎦᏂᏔ ᏚᎾᏙᎥᎢ ᎠᎴ ᎥᏍᎩᏃ ᎣᎦᏚᎵᎠ ᎢᏳᎵᏍᏙᏗ,” ᎠᏗᏍᎬᎢ. --- $5 ᏧᎬᏩᏟᏗ ᎠᏏᏴᏫᎤᏴᎯᏍᏗᎢ, ᎾᏍᎩᏃ ᏗᎬᎨᎵᏍᏗ ᎠᏠᏯᏍᏓ. ᏗᏂᏲᏟᏃ 2 ᎢᏧᎾᏕᏘᏴᏓ ᎠᏎᏭᎢ ᎨᏐᎢ ᎠᎴ ᎾᏍᏊ ᎠᏂᏲᏍᎩ ID ᏳᏂᎳᎠ. ᎤᎪᏗᏃ ᎠᏕᎶᎰᎯᏍᏗᎢ ᏲᏚᎵᎠ, ᎠᏩᏛᎯᏓᏍᏗ Zoo’s Facebook ᎥᎿᎾᏂ --- https://www.facebook.com/Peekkaboo-Petting-Zoo-223954384342313/ ᎠᎴᏱᎩ ᏱᏫᏕᎭᏟᏃᎲᎵ --- 918-816-6506.

--- ---
10/05/2015 08:41 AM
ᎠᏭᏂᏴᏍᏗ, ᎣᎦᎵᎰᎹ. – ᏣᎳᎩ ᎪᏢᏅᏍᎩ Danny McCarter, ᏓᎵᏆ ᎡᎯ ᎠᎦᏔᎭ ᎾᏍᎩ ᏍᎪᎯᏧᏈ ᎾᏕᏘᏯ ᏂᏓᏃᏢᏍᎪᎢ ᎠᏂᏣᎳᎩ ᎠᏂᏴᏫ ᎾᏍᎩᏃ ᎠᎦᏘᎯ. ᏕᎪᏢᏍᎪ ᏚᏇᏍᏗ ᎾᎿ ᎢᎯᏯ ᏕᎪᏢᏗᏍᎪᎢ ᎠᎴ ᎾᏍᏊ ᏥᏥ ᏗᏍᏓᏲᏍᏙᏗ. --- ᎾᏍᎩ ᎤᏅᏙ ᎯᎠ, ᎬᏗᏍᎪ ᏚᏇᏍᏗ ᏚᎸᏫᏍᏓᏁᎲ ᎤᏍᏗ ᎦᏚᎲ ᎾᎿ ᏣᎳᎩ ᏧᎾᏓᎴᏅ ᎠᏰᏟ ᏗᎵᏆ ᎤᏍᏗ ᎦᏚᎲᎢ. ᏕᎧᏃᎯᏎᎰ ᎤᏍᏗ ᎦᏚᎲ ᎠᏁᏙᎯ ᎠᏂᏣᎳᎩ ᎠᏁᎲᎢ ᎾᎿ ᎦᎵᏆᏚ ᎢᏍᎪᎯᏧᏈ ᎤᏕᏘᏴᏌᏗᏒᎢ. --- ᏥᏥ ᏗᎪᏢᏗᎢ, ᎬᏗᏍᎪ ᏥᏥ ᎠᎴ ᎬᎾᏍᏗ, ᎢᎬᏱ ᎠᏓᎴᏂᏍᎬ ᎡᎵ ᎠᏍᏓᏲᎢ ᎢᎪᏢᏗᎢ. --- “ᎡᎵᏊ ᏱᏥᏰᏲᎲᎦ ᎨᎶ ᎾᎿ ᏚᏇᏍᏗ ᎪᏢᏗ ᏌᏊ ᎢᎦ…….ᎠᏎᏍᎩᏂ ᏥᏥ ᏓᏃᏎᎰ ᏚᏇᏍᏗ ᏗᏍᏓᏲᏍᏙᏗ ᎾᏍᎩ ᏙᎯᏳ ᏍᏓᏯ ᎪᏢᏗ ᎪᎯᏓ ᎾᏟᎢᎵᏙ ᏥᏥ ᎾᏍᎩ ᎢᎬᏅᏙᏗ ᎾᎿ ᎦᎾᏍᏗᎢ ᎪᎯᏗ ᎠᎵᏏᎾᎲᏍᏙᏗ ᎩᎳ Ꮩ ᎣᏍᏓ ᏴᏕᎶᏆ,” ᎠᏗᏍᎬᎢ. ᏛᎧᏂᏍᎬᏊ ᎠᎴ ᎩᎶ ᏱᎪᏢᏍᎦ ᎠᎯᏓ ᏄᏫᏍᏙ ᎠᏎᏃ ᎾᏍᎩ ᎢᏳᏩᎪᏛ ᎨᏒ ᎢᏩᏛᏁᎸ ᎨᏐᎢ, ᎠᏎᏃ ᎢᎦ ᏍᏓᏱᎢ.” --- ᎤᏚᏥ ᏚᎸᏫᏍᏓᏁᎮ ᎾᎿ ᎤᏍᏗ ᎦᏚᎲ ᏧᎸᏫᏍᏓᏁᎯ ᎨᏎ ᎦᏙᎥ J.C. McCarter ᏚᏙᎡᎢ. ᎾᏍᎩᏃ ᎤᏪᏲᏁ ᏌᏊ ᎨᏒ ᏗᎾᏓᏅᏟ Rob ᏧᏙᎩᏓ, ᏐᎢᏃ ᏚᎸᏫᏍᏓᏁᎮ Scott Rackliff ᏚᏙᎡ ᎾᏍᎩᏍᏊ ᎤᏕᎶᏆᎡᎴᎢ ᎠᎴ ᏗᏍᏓᏲᏍᏙᏗ ᏥᏥ ᏗᎪᏢᏔᏅ ᎤᏕᎶᏆᎥᏁ ᎾᎿ ᏐᏁᎳᏚ ᎢᏍᎪᎯᏧᏈ ᏁᎵᏍᎪ ᎤᏕᏘᏴᏌᏗᏒᎢ ᎨᏎᎢ. --- Danny ᎠᏗᏍᎬ ᎤᎦᏎᏍᏔᏂᏙᎸ Ꮭ ᏙᎢ ᏱᎦᏅᏗ ᎾᎿ ᏙᎯᏳ ᎤᏓᎴᏅᎲ ᎦᏇᏍᏗ ᏓᏃᏢᏍᎬ ᎠᎴ ᎤᏓᎴᏅᎲᎢ, ᎠᏎᏃ ᏓᏅᏗᏍᎬ ᎠᏂᏃᎰᎵᏙᎲᎢ. ᎢᎦᏓᏃ ᎤᏛᎾ ᎤᎦᎾᏮ ᎠᎹᎵᎧ ᎠᏁᎯ ᎢᎦᏓ ᏓᏅᏗᏍᎪ ᏧᏠᏯ ᏚᏇᏍᏗ ᏚᏙᏢᏒ ᎠᏎᏃ ᏓᎾᏟᎲ ᏓᏅᏗᏍᎪ ᎠᎴ ᎠᏓᏟᏓᏗᏍᎩ ᎠᏂᏅᎵᏰᏍᎪ ᎦᎾᏍᏗᎢ. ᎾᏍᎩᏍᎩᏂ, ᎠᏗᏍᎬ ᎠᏂᏣᎳᎩ ᎠᏂᏴᏫ ᏓᏅᏗᏍᎪ ᏚᏇᏍᏗ ᎾᎿ ᏌᎶᏂ, ᏥᏍᏚ, ᎠᎴ ᏥᏍᏆ ᏚᏂᏲᎲ ᏓᏂᎯᏍᏗᏍᎪ. ᎠᏂᏣᎳᎩ ᎨᎳ ᏗᎾᏛᏍᎩ ᏓᏅᏗᏍᎪ ᏓᏂᏲᏍᏗᏍᎪ ᎪᎱᏍᏗ ᏯᏕᏯᏙᏗ ᎤᏂᏫᏒᏅᎢ. --- ᎠᏗᏍᎬ ᎠᏂᏣᎳᎩ ᏧᎾᏍᏗ ᎨᏒ ᎤᎾᏙᏢᏒ, ᎾᏍᎩᏃ ᎤᎪᏛ ᎠᏅᏔᏅᏍᎬ Ꮭ ᎠᏎ ᏙᎯᏳ ᎤᏟᏂᎩᏓ ᏱᎨᏎ ᎾᏍᎩᏍᎩᏂ ᎠᏂᎦᏔᎾᎢ ᎨᏒᎢ. ᎠᏗᏍᎬᏃ ᎢᎦᏓ ᎠᏂᏴᏫ ᎢᎦ ᏍᏓᏯ ᎠᎾᏦᏔᏍᎪ ᎾᎿ ᏚᏇᏍᏗ ᏝᏃ ᎾᏍᎩ ᏱᎩ ᎤᏟᏍᏗ ᏩᏦᏔᏍᏗ. --- ᎠᏗᏍᎬ ᎤᏓᏠᏒ ᎾᎿ ᎠᎾᏓᎪᎾᏗᏍᎬ ᎾᏍᎩ ᎠᏂᏣᎳᎩ ᎤᎾᏕᏘᏱᏍᎬ ᎠᏍᏆᎵᏍᎬᎢ ᎬᏗᏍᎬᏃ ᏚᏇᏍᏗ ᏅᎩ ᎠᏰᏟ ᎢᎳᏏᏗ ᎢᎦᏅᎯᏓ ᎾᏍᎩᏃ ᎠᏂᏐᎢ ᎨᏴ ᏕᎦᏅᎯᏒ ᎾᏍᎩᏃ ᏫᏚᏂᏲᏍᏗ ᎨᏒ ᎾᎿ ᏅᎩᏍᎪ ᎯᏍᎩ ᏯᎳᏏᏗ ᎨᏐᎢ. ᎠᏗᏍᎬᏃ ᎾᏍᎩ ᎤᏤᎵ ᏚᏇᏍᏗ ᏱᏚᏍᏓᏲᏟ ᎤᎪᏙ ᎤᏟᏂᎩᏓ ᎠᏝᏫᏗᏍᎪᎢ ᎾᎿ ᎦᏅᎯᏓ ᎨᏒᎢ ᏅᎩᏍᎪ ᎯᏍᎩ ᎢᏯᎳᏏᏗ ᎨᏐ ᏫᏓᏂᏲᎯᎲᎢ. ᎠᏗᏍᎬ ᎾᏍᎩ ᏱᏓᏍᏓᏲᏟ ᎾᏍᎩ ᏍᏆᎳᎯᎨ ᏴᎬᏗ ᎤᎪᏙ ᎤᏟᏂᎩᏓ ᎨᏐ ᎠᎴ ᎠᏅᎯᏲ ᎠᏟᏫᏗᏍᎪᎢ. --- Danny ᎠᎴᏂᏍᎪ ᎦᏟᏏᏍᎬ ᎠᎴ ᎤᏲᎰ ᏥᏥ ᎢᎾᎨᎢ ᎾᏍᎩ ᏳᏥᎸᎾ ᎠᏰᏟᏴ ᎤᏂᎩᏓ ᎦᎶᏂ ᎠᎴ ᏚᎵᏍᏗ ᏕᎧᎸᎢ ᏱᎩ ᎤᏲᎰ ᎾᏍᎩ ᎠᎭᏂ ᎨᏒᎢ. ᎾᏍᎩ ᎠᏕᎭᎵᎩ ᎠᏥᎸᏍᎪ ᎾᏍᎩ ᎤᏴᏢ ᎢᏗᏢ ᏣᎳᎩᎯ ᎠᏰᎵ ᎠᎴ Ꮟ ᎣᏂᏴ ᎤᏣᏘᏂ ᎨᏒᎢ. ᎠᏗᏍᎬᏃ ᎾᏍᎩ ᏥᏥ ᏏᏉᏲ ᏍᎦᏚᎩ Ꮭ ᏯᏥᎸᏍᎪ ᎠᏰᏟ ᎤᏂᎩᏓ ᏚᎵᏍᏗ ᎧᎸ. --- “ᏝᏃ ᎣᏍᏓ ᏱᎩ ᎢᎬᏅᏕᏍᏗ ᎾᏍᎩ ᏕᎭᎵᎨ ᏳᏥᎸᎭ. ᎢᎬᏅᏕᏍᏗ ᎾᏍᎩ ᎤᏬᏗᎨ ᏱᎩ. ᎢᏳᏃ ᏱᏂᎬᏂᏕᏏ ᎠᎴ ᏯᏍᏆᏂᎪᏔᏅ ᎾᏍᎩ ᏕᎭᎵᎨ ᏱᎩ ᏱᎧᎾᏬᏓᏛᎦ (ᎣᏂ ᎬᏙᏗ ᏱᎵᏏ), ᏱᎧᎾᏬᏓᏛᎦ,” ᎠᏗᏍᎬᎢ. --- ᎠᏗᏍᎬ ᎾᏍᎩ ᎦᏅᎯᏓ ᎤᏝᏫᏗᎢ ᏥᏥ ᎾᏍᎩ ᏬᏌᏂᏴᎢ ᎬᏙᏗᎢ ᎤᏟᏍᏗ ᎬᏙᏗᎢ, ᎠᏗᏍᎬ ᏂᎦᏓᏊ ᎢᏳᏍᏗ ᎣᎦᎵᎰᎹ ᎠᏁᎯ ᎠᏂᏣᎳᎩ ᏓᏅᏗᏍᎪ ᏚᏇᏍᏗ ᎠᎾᏓᎪᏅᏗᏍᎬᎢ ᎾᏍᎩ ᏫᏚᏂᏲᏍᏗ ᏅᎩᏍᎪ ᎯᏍᎩ ᎢᎳᏏᏗ ᎢᏴᎢ ᎠᎴ ᏚᎪᏛ ᏚᏇᏍᏗ ᏧᏂᎳ ᎠᎴ ᏍᎪᎯ ᎢᎳᏏᏗ ᎢᏗᎦᏅᎯᏓ ᎨᏐᎢ. ᏯᏛᏂᏃ ᎦᎶᏇ ᏱᎩ, ᏚᏇᏍᏗ ᏱᎩ ᎦᏅᎯᏓ ᏱᎩ ᎢᎾ ᏫᎦᎷᎪ ᏥᏥ ᎦᏅᎯᏓ ᎠᏝᏫᏗᏍᎪᎢ. --- ᏱᎰᏓᎪᏢᎾ ᏧᏍᏓᏲᏍᏙᏗ, ᎤᎧᏲᏓ ᎬᏗᏍᎪ ᎠᎴ ᏂᏕᎬᏅᏕᏍᎪ ᏂᎦᏓ ᎤᏬᏗᎨ ᎨᏒ ᎠᎴ ᎤᏂᎦᏘ ᎾᏍᎩ ᎤᏁᎦ ᎨᏒᎢ ᏂᎦᏓ ᎧᏃᎯᏯᏍᎪ ᎤᏬᏢᏙᏗ ᏥᏥ. --- “ᎾᏍᎩᏊᏃ ᎢᎦ ᎨᏐ, ᎾᏍᎩ ᎭᏫᏂ ᏄᏍᏛᎢ ᏕᎪᏢᏗᏍᎪᎢ,” ᎠᏗᏍᎬᎢ. --- ᏃᏊᎴ ᎠᏴᏩᏘᏍᎪ ᎦᏥᏃᏍᏗ ᎠᏓ ᎠᎴ ᏓᏰᎶᎰ ᎦᎸᎳᏗ. ᎠᏗᏍᎬ ᎨᎶ ᎠᎵᏊ ᏱᏕᎪᏢᏗ ᎢᎯᏯ ᎠᎴ ᎧᎶᏇᏓ ᏓᎶᏂᎨ ᎾᏄ ᏍᏓᏯ ᎠᏓ ᎤᏬᏚᎯ ᎾᏍᏊ. ᏗᏐᎢ ᎠᏓ ᏗᎦᎬᏙᏗ ᎾᏍᎩ ᏧᏍᎦ, ash, maple, ᏩᏁᎢ, ᎠᎴ ᏎᏗ. ᎠᏎᏍᎩᏂ, ᎤᏟᏍᏛᎢ ᏗᎪᏢᏗ ᏱᏓᏩᏏᏊ ᏕᎦᎳᏗᏍᏛ ᎦᏅᏍᏗ ᎠᎾᏓᏍᏓᏴᎲᏍᎪ ᏓᏅᏗᏍᎪᎢ. --- ᎦᎸᎳᏗ ᏱᏓᏰᎳᎵ, ᏴᎩ ᎦᏰᏫᏒᏙᏗ ᎬᏗᏍᎪ ᎠᎴ ᏓᎧᏁᎯᎰ ᎠᎴ ᏂᎬᏅᏗᏍᎪ ᎾᎿ ᎬᎾᏍᏗᎢ. --- ᏃᎴ ᎾᏍᎩ ᎤᏁᎦ ᏩᏂᎨ ᎨᏒ ᎦᏅᏍᏗᎢ ᏃᏊ ᎠᏍᏘ ᎠᎴᏂᏍᎪ ᎦᎸᏪᏯᏍᏗᏍᎪ ᎪᏢᏍᎪ ᏚᏇᏍᏗ ᏗᏍᏓᏲᏍᏙᏗ. ᏙᎯᏳᏃ ᏕᎬᏗᏍᎪ ᏧᏬᏰᏂ ᎠᎴ ᎾᏍᏊ ᏗᎦᏅᏙᎬ ᎾᏍᎩ ᏕᎬᏗᏍᎪ ᏂᎬᏅᏗᏍᎬ ᏥᏥ ᎾᎿ ᎬᎾᏍᏗᎢ. --- ᏓᎧᏁᎯᎰ ᎤᏍᎪᎵ ᎠᎴ ᎾᏍᎩ ᏩᏂᎨ ᎨᏒ ᎠᎴ ᎦᎸᏪᏯᏍᏗᏍᎪ ᎦᏅᏍᏗᎢ ᏂᎦᏓᏃ ᏳᎸᏪᏯᏍᏔᏂ ᏂᎬᏅᏕᏍᎪ ᏂᎦᏓ ᏃᏒ ᎨᏒᎢ. --- “ᏧᏓᎴᏅᏓ ᎣᎬᏔᏅᎾ ᏙᏦᏢᏗᏍᎬ ᏗᏲᏍᏙᏗ ᏯᏛᎾ ᏥᏍᏆ, ᏌᎶᎵ ᎦᏙᎩ, ᎠᎴ ᏥᏍᏚ ᎤᏩᏂ. ᎠᏂᏣᏗ ᎾᏍᎩ ᎧᏍᎩᏲᎩ ᎠᏁᎯ ᎠᏅᏗᏍᎪ ᎤᏥᎸᎢ ᏅᏗᎦᎵᏍᏙᏗ ᎾᏍᎩ ᎤᏥᎸ ᎠᎾᏛᎯᏍᏗᏍᎩ, ᎠᏎᏃ ᏥᏥ ᎾᏍᎩ ᏬᏌᏂᏴ ᎠᏗᏍᎬᎢ,” ᎠᏗᏍᎬᎢ. ᎾᏍᎩᏃ ᎯᎠ ᎠᏍᏕᎵᏍᎪ ᏥᏥ ᎦᎶᏇᎯ ᎠᏰᏟ ᎢᏳᎵᏍᏙᏗ , ᎠᎴ ᎠᏍᏕᎵᏍᎪ ᎦᎶᏇᎯ ᏥᏳᎪᏓ ᎢᏳᎵᏍᏙᏗ ᏥᏥ ᎾᏍᎩ ᎤᏠᏯ ᎦᏟᏓ.

--- ---
08/19/2015 08:00 AM
LOST CITY, ᎣᎦᎳᎰᎹ.- ᏣᎳᎩᎯ ᎠᏰᎵ ᎨᎳ Larry Shade Z ᎤᏴᏢᎢ ᏗᏜ ᏣᎳᎩᎯ ᏍᎦᏚᎩ ᏗᎦᏚᎿᎢ ᎦᏁᎳ ᏓᏕᎶᏆᎡᎲᎢ ᎤᏙᏓ ᎠᎴ ᎤᏂᏏ ᎠᏂᏣᎳᎩ ᎢᏳᎾᏛᏁᎵᏓᏍᏗᎢ, ᎾᏍᎩ ᏔᎵᏁ ᎠᏓᎴᏁᎢ ᎤᎬᏫᏳᎯ ᎢᏳᎵᏍᏔᏂᎢ Hastings Shade. ᎾᏍᎩ ᎢᏯᏛᏁᎵᏓᏍᏗᎢ ᎤᏕᎶᏆᎥᎢ, ᎾᏍᎩ ᏭᎸᏈᏛᎢ ᏥᎩ ᏥᏍᏛᎾ ᏕᎦᏘᎲᎢ. --- Larry Ꮓ ᏕᎦᏘᎰᎢ ᏥᏍᏛᎾ ᎥᎿᎾᏂ ᏂᎦᏚ ᎢᏳᏟᎶᏓ ᎠᎹᏱ ᎤᏪᏴᎢ ᎾᏍᎩᏃ ᎠᏂᏏᏓᏁᎸᎢ ᏥᎩ ᎤᎾᏤᎵᎪᎯ. --- “ ᎾᏍᎩ ᎢᏯᏛᏁᎯ ᎨᏒᎢ ᏂᎪᎯᎸᎢ ᎣᎩᏙᏓ ᏙᎦᏛᏏᏗᏒᎢ. ᎾᏍᎩ ᏚᎸᏫᏍᏓᏁᎲᎢ, ᎠᎴ ᏱᎤᎷᏥ ᎾᏍᎩᏃ ᎥᏍᎩ ᎢᎬᏱᎢ ᏃᏣᏛᏁᎲᎢ. ᎢᎦ ᏱᎩ ᎣᏤᏙᎲᎢ, ᎠᏎᏃ ᏭᎪᏛᎢ ᎨᏒ ᎤᏒᎢ ᏱᎩ ᏬᏤᏙᎲᎢ, ᎾᏍᎩᏃ ᎠᎯᏗᏳ ᎨᏒᎢ,” ᎠᏗᏍᎬᎢ. “ ᎾᏍᎩᏃ ᎦᎸᏉᏗ ᎢᏲᎦᏛᏁᎵᏓᏍᏗ ᎣᎩᎭ ᏙᎩᏂᏱᏓ.” --- ᎢᎧᏃᎮᏍᎬᎢ ᏭᏂᎪᏛᎢ ᏴᏫ ᏗᏌᏛᏗ ᏓᏅᏗᏍᎪᎢ ᏥᏍᏛᎾ ᏓᏂᏂᏍᎬᎢ, ᎠᏎᏃ ᎤᏮᏌ ᎠᎴ ᎠᏂᏏᏓᏁᎸᎢ ᎤᏅᏌ ᏧᏃᏢᏅᎢ ᏗᎦᏘᏍᏗ ᏓᏅᏗᏍᎪᎢ, ᎾᏍᎩ ᏥᎩ ᎤᏕᎶᏆᎡᎸᎢ ᎤᏙᏓ. --- “ ᎾᏍᎩᏃ ᏗᎦᏘᏍᏗ ᏥᏕᏛᏗᎲᎢ ᎪᎯ ᎤᏒᎢ ᎡᏙᏓ ᏧᏬᏢᏅᎢ. ᎯᏍᎩ ᏍᎪᎯ ᎤᎶᏒᏍᏗ ᎢᏯᏆᏕᏘᏴᏓ ᎠᎴ ᎾᏍᎩ ᏗᎦᏘᏍᏗ ᏥᏙᏓᏛᏔᏂ, 18 ᏁᎳᏚ ᎢᏯᏆᏕᏘᏴᏓ ᎨᏒᎢ ᎾᎯᏳ ᏥᏚᏬᏢᏅᎢ,” ᎠᏗᏍᎬᎢ. --- Hastings Ꮓ 2010 ᏥᎨᏒᎢ ᎤᏲᎱᏎᎢ 67 ᎢᏳᏕᏘᏴᏓ ᎨᏒᎢ ᎾᎯᏳ. ᎠᏂᏣᎳᎩ ᎢᏳᎾᏛᏁᎵᏓᏍᏗᎢ ᎾᏍᎩ ᎢᏳᏍᏗ ᎠᎪᎵᎦ ᎨᏒᎢ ᎠᎴ ᏂᎬᎾᏛ ᎠᏃᏟᎩ ᎨᏒᎢ ᎠᏂᏣᎳᎩ ᎢᏳᎾᏛᏁᎵᏓᏍᏗᎢ ᎠᏍᏆᏂᎪᏗᏍᎩ ᎨᏒᎢ ᎠᎴ ᎠᏏᎾᏏ ᎨᏒᎢ ᎤᏬᏢᏅᏗᎢ. ᎠᎴ ᎠᏂᏣᎳᎩ ᎢᎬᎾᏕᎾ ᎠᏁᎯ ᎠᏃᏢᏅᏍᎩ ᎨᏥᎸᏉᏗᏍᎩ ᎨᎳ ᎥᎨᏒᎢ ᎾᎯᏳᏃ 1991ᏗᎬᏓᎴᏂᏍᎩ ᎾᏍᎩ ᏄᏍᏛᎢ ᎤᏬᏢᏅᏗᎢ, ᎾᏍᎩ ᏗᎦᏘᏍᏗ ᎦᎪᏢᏍᎩ ᎢᏳᏍᏗ. --- ᏛᎦᏘᎲᏃ, ᎢᎧᏃᎮᏍᎬᎢ Larry ᏗᎬᏩᏂᏰᏍᏗᏃ ᏱᎦᎢ ᏓᏂᏂᏱᏍᎬᎢ ᏥᏍᏛᎾ. ᎾᏍᎩᏃ ᎤᏩᏌ ᎠᎴ ᎠᏂᏏᏓᏁᎸᎢ ᏱᏓᏄᎪᏓ ᏱᎦᎢ ᏥᏍᏛᎾ ᏗᎬᏩᏂᏂᏗ ᎾᏍᎩ ᏧᏁᎵᏍᏗᎢ ᎠᏂᎥᎢ ᎠᎴ ᏳᏁᎾ ᎥᏍᎩᏭ ᏱᎦᎢ ᏓᏂᏂᏍᎬᎢ. --- “ ᏙᏥᏂᏯᏍᎬᏃ ᎠᏂᏐᎢ ᎠᏂᏏᏓᏁᎸᎢ ᏧᏂᏂᏗ ᎠᎴ ᎡᏘᏴᎢ ᏦᎩᏂᏗ, ᎥᏝᏃ ᏦᎬᏙᏗ ᏂᎨᏒᎾ ᏱᏙᏥᎾᏫᏗᎰᎢ,” ᎠᏗᏍᎬᎢ. ᎾᏍᎩ ᏄᏍᏗ ᎠᏣᎳᎩ ᎢᏳᏛᏁᏗᎢ.” --- ᎾᏍᎩᏃ ᎢᎧᏃᎮᏍᎬᎢ ᏭᎪᏛᎢ ᎠᏂᏏᏓᏁᎸᎢ “ᏳᎾᏓᏟᏌᏂ” ᎾᎯᏳ ᎤᏒᎢ ᏯᏁᎾ ᏥᏍᏛᎾ ᏱᏓᏂᏘᏡᎦ. --- “ᎠᏇᏥᏃ ᎠᏧᏣ ᎠᎴ ᏧᎵᎢ ᎠᎴ ᎠᏇᏥ ᎠᎨᏳᏣ, ᏲᏤᎾ ᎠᎴ ᎠᏂᏔᎯ,” ᎠᏗᏍᎬᎢ. ᎠᎹᏱᏃ ᎦᏁᎲᎢ ᎣᏣᎢᏐᎢ ᏳᏴᏜ ᎠᎴᏱᎩ ᏳᎦᎾᏩ, ᎠᎴᏱᎩ ᏜᏄᏐ ᏯᏂᏯᎠ ᎠᎴ ᏱᎩ ᎢᎾᏛᎯ ᏱᎩ. ᎤᎾᏂᏙᏃ ᏂᎦᏂᏰᎬᎢ ᎥᎿᎾᏂ, ᎠᏎᏃ ᏙᎦᏛᏏ ᎥᏍᎩ ᏂᎬᏲᏣᏛᏁᎰᎢ.” --- ᎾᏍᎩᏃ ᏥᏄᏍᏗ ᎢᏳᏛᏁᏗᎢ Shade ᎥᏝ ᎠᎯᏓ ᏱᎩ, ᎠᏗᏍᎬᎢ Larry, ᎠᏎᏅ ᎾᏍᎩ ᏂᎤᏍᏗ ᎢᏳᎾᏛᏁᎵᏓᏍᏗᎢ ᎠᎴ ᎾᏍᎩ ᏂᎤᏍᏗ ᎤᎭ ᎦᎸᏉᏗᏍᎬᎢ ᎠᏂᏣᎳᎩ ᎢᏳᎾᏛᏁᏗᎢ ᎠᎴ ᏄᏍᏛᎢ ᎤᏂᏍᏓᏩᏛᏍᏗ. --- “ ᎾᏍᎩᏃ ᎤᎪᏗ ᎠᎯᏗᏱ ᎾᏍᎩ ᎢᏯᏛᏁᏗᎢ ᏗᎦᎦᏂᏱᏗ ᎨᏒ ᏥᏍᏛᎾ, ᎠᏎᏅ ᎾᏍᎩ ᏂᎤᏍᏗ ᏱᎦᏲᎦᏛᏁᏗ ᎨᏒᎢᏢ,” ᎠᏗᏍᎬᎢ. “ ᏥᏏᎾᏏᏃ ᎾᏍᎩ ᎢᏯᏆᏛᏁᏗᎢ ᎠᎴ ᎠᏍᏓᏯ ᏄᏓᎴᎢ ᎪᎱᏍᏗ ᎢᏯᏆᏛᏁᏗᎢ.” --- Larry Ꮓ ᎢᎧᏃᎮᏍᎬᎢ ᎦᏅᏓᏗᏍᎬᏃ ᏂᏗᎦᏘᏟᏙᎲᎢ. --- “ ᏂᏗᎬᏓᎴᏂᏍᎩᏃ ᎡᏙᏓ ᏁᎳᎩ ᎤᏪᎵᏍᏗᎢ ᎠᎴ ᎡᎵ ᎢᏲᎦᏕᏘᏴᏓ ᏄᎵᏍᏔᏂ ᎠᎴ ᎣᎪᏟᏍᏗᎢ ᏄᏍᏛᎢ ᎦᏛᎬᎢ ‘ᎥᏝ’ ᎠᎴ ᏞᏍᏗ ᎥᏍᎩ ᏱᏣᏛᏁᎸᎢ,” ᎠᏗᏍᎬᎢ. 5 ᎯᏍᎩ ᎠᎴᏱᎩ 6 ᏑᏓᎵ ᏓᎬᏛᏂ ᎢᏲᎦᏕᏘᏴᏓ ᎨᏒᎢ … 46 ᎾᏕᏘᏯ ᏥᎨᏒᎢ.” --- ᎾᏍᎩ ᎢᎧᏃᎮᏍᎬᎢ ᎢᎸᎯᏳᏃ ᏥᎨᏒᎢ ᏥᏍᏛᎾ ᏛᎦᏂᏱᏍᎬᎢ ᎾᏍᎩ ᏄᏍᏕᎢ ᏗᎦᎨᎳᏍᏗ ᎨᎲᎢ ᎠᏂᏏᏓᏁᎸᎢ. ᎥᏝ ᎥᏍᎩ ᏱᏄᏍᏗ ᎪᎯᏴᏥᎩ, ᎠᏎᏃ ᎾᏍᎩ ᎠᎬᏔᎲᎢ ᏏᏓᏁᎸᎢ ᏧᏪᎵᏍᏗᎢ ᏏᏓᏁᎸᎢ ᎾᏍᎩ ᎦᎸᏉᏙᏗ ᎠᎴ ᎠᏍᏆᏂᎪᏙᏗ. --- “ ᏗᎬᎩᏚᏓᏃ ᎾᏍᎩ ᎤᏠᏱ ᏄᎾᏛᏁᎳ ᎠᎴ ᎤᏁᏲᎾ ᎡᏙᏓ. ᎠᎴ ᎡᏚᏓ, ᏕᎦᏃᏗᏍᎬᎢ ᏔᎷᎩᏍᎩ, ᎾᏍᎩ ᎠᎨᏲᏅᎢ ᎡᏙᏓ,” ᎠᏗᏍᎬᎢ Larry. “ Dustin’s (Larry’Z ᎤᏪᏥ) ᎣᎩᎾᎵᏲᏐᎢ ᏭᎪᏛ ᎨᏒ ᎠᎴ ᎢᎦᎵᎮᎪᎢ ᎣᎩᎾᎵᎪᎲᎢ ᎠᎴ ᎤᏚᎩ ᎠᏋᏐᎢ ᏂᎬᏯᎢᏎᏍᏗᏊ ᎾᏍᎩ ᎠᏧᏣ. ᎥᏝᏃ ᏂᎪᎯᎸᎢ… ᏲᏤᎮᏍᏗ ᎠᎴ ᎤᏚᎩ ᎠᏋᎭ ᎾᏍᎩ ᎢᏲᎦᏛᏁᎵᏓᏍᏗᎢ ᏦᎩᎭ… ᏗᏂᏲᏟ ᏦᎨᏥ ᎠᎴ ᏗᏂᏲᏟ ᏓᎩᎧᎲᎢ ᎠᏂᏧᏣ ᎠᎴ ᎠᏂᎨᏳᏣ ᎠᎴ ᏧᎾᎵᎢ ᎤᏚᎩ ᎠᏋᎭ ᏂᎬᏂᎯᎵᏎᏍᏗᏊ ᎾᏅᏛᎲᎢ ᎤᏠᏱ.” --- Larry Z ᎢᎧᏃᎮᏍᎬᎢ ᎩᎶ ᎢᎸᎯᏳ ᎤᏁᏟᏔᏅᎢ ᏂᎨᏒᎾ ᏱᎩ ᏧᏩᏘᏍᏗᎢ ᏳᎾᏚᎵᎠ ᏱᏛᏂᏃᎲᎵ ᎠᎲᏂ larry-shade@cherokee.org. --- ᏱᎦᎵᎮᎵᎦ ᏥᏩᏛᏗᎢ. ᏗᏍᏆᏟᏍᏓᏁᎸᎢ. ᏱᎦᏯᏘᏄᎦ. ᎤᏒᏃᎢ ᏱᏁᎾ ᎠᎴ ᏱᎬᏰᏲᎲᎦ ᎢᏯᏛᏁᎵᏓᏍᏗᎢ,” ᎠᏗᏍᎬᎢ. “ ᎾᎢᎥᎢ ᎠᏂᏣᎳᎩ ᎠᎴᏱᎩ ᏣᎳᎩᎯ ᎨᎳ. ᎢᏳᏃ ᏳᎾᏚᎵᎠ ᎤᎾᏕᎶᎰᎯᏍᏗᎢ ᎪᎯᎩ ᏥᎨᏒ ᏄᎵᏍᏔᏅᏅᎢ ᎠᎴ ᎦᏲᏟ ᎢᏱᎦᏛᏁᎵᏓᏍᏗᎢ.” --- Catching --- Larry Shade ᎠᎴ ᎠᏂᏏᏓᏁᎸᎢ ᎤᎾᏙᏢᏒᎢ ᏍᎦᏃᎵ ᎠᎾᎢᏐᎢ ᎠᎹᏱ ᏗᏨᏍᏗ ᏗᎪᎯᏅᏍᏗ ᏓᏂᏰᎰᎢ, ᎠᎴ ᎤᎵᏣᏗ ᎠᎴ ᏗᎦᏘᏍᏗ. ᏥᏍᏛᏂᏃ ᎤᏒᎢ ᎠᎾᎵᏍᏓᏂᏙᎰᎢ. --- ᎾᏍᎩᏃ ᎠᏂShade ᎤᏅᏬᏛᎢ ᎠᎴ ᏍᏛᎩᎢ ᎠᎹᏱ ᏓᏂᏂᏱᎰᎢ. “ᎭᏢᏊ ᏗᏩᏛᏗ ᏱᎩ ᏥᏍᏛᎾ. ᎾᏍᎩᏃ ᏗᏁᏙᎲᎢ ᏫᏣᎷᎯᏍᏗ. ᎥᏝ ᏂᎯ ᎮᏙᎲᎢ ᏱᎬᏂᎷᎩ,” ᎠᏗᏍᎬᎢ. --- LarryZ ᎢᎧᏃᎮᏍᎬᎢ ᏭᏂᎪᏛᎢ ᏴᏫ “ᏓᏂᏌᏛᏍᎪᎢ” ᎾᎯᏳ ᎤᏒᎢ “chum” ᏭᎾᏕᎪᎢ ᎠᎴᏱᎩ ᎪᎱᏍᏗ ᎤᏂᎩᏍᏗ Ꮎ ᏥᏍᏛᎾ ᎠᎴ ᏓᏂᏌᏛᏍᎬᎢ. “ ᎠᏣᏗᏃ ᏱᏓᎩᏅᎦᎸᎯ, ᏳᏓᎵᎭ ᎥᏍᎩᎾᎾ ᏱᏩᏮᏓᎤᎦ ᎠᎹᏱ ᎠᎴ ᎾᏍᎩ ᎤᏂᎩᏍᏗᏭ ᏥᏍᏛᎾ. ᎥᏝ ᏱᎦᏥᏌᏛᏍᎪᎢ ᏥᏍᏛᎾ. ᎾᏍᎩ ᎪᎯᎩᏴ ᏥᎿᎾᏛᎲᎲᎢ ᏃᏣᏛᏁᎰᎢ. ᎥᏝ ᏱᏥᎶᏄᎮᏍᎪᎢ,” ᎠᏗᏍᎬᎢ. --- LarryZ ᎢᎧᏃᎮᏍᎬᎢ ᏱᏛᎦᏘᎭ, ᎾᎥᏃ ᏫᎦᎷᎯᏍᏗ ᏥᏍᏛᎾ ᏗᏁᏙᎲᎢ ᎡᎵᎢ ᏱᎩ ᏂᏛᏍᎦᏍᏓᏁᎲᎾ ᏱᎩ, ᎾᏊᏃ ᏗᎦᏘᏍᏗ ᏥᏍᏛᎾ ᎦᏘᏍᏗ ᎬᏗ ᎦᏚᎢᏗᏜ ᏥᏍᏛᎾ ᎠᏰᎸᎢ ᏂᏗᎦᎵᏍᏙᏗᎭ ᎦᏂᏓᏛᎢ ᎦᏰᏍᏗ ᎠᎴ ᎥᏝ ᏱᏣᏚᎵᎠ ᏣᏲᏍᏙᏗᎢ. ᎾᏍᎩᏃ ᏱᎧᏃᎮᏍᎬᎢ ᎤᎵᏍᎨᏗᏯ ᎾᎯᏳ ᏥᏍᏛᎾ ᏱᏙᏲᎭ ᎠᏎᎢ ᎢᎦᎯ ᎠᏨᏍᏗ ᎠᏫᏗ ᏰᎵᏊ ᎠᎹᏱ ᎭᏫᎾ ᏫᏗᎬᏩᎸᏌᏓᏗᏍᏗᎢ ᎠᎴ ᎣᏂᏘ ᎢᏳᎵᏍᏙᏗ ᎥᎿ ᎬᏩᏕᏱᏓ ᎥᏙᎲᎢ. --- Cleaning and cooking --- ᎣᏍᏓᏃ ᏱᎦᎢ ᏱᏗᎦᏂᏴᎯ, LarryᏃ ᎠᎴ ᎠᏂᏏᏓᏁᎸᎢ ᏓᏂᏅᎦᎵᏍᎪᎢ Ꮎ ᏥᏍᏛᎾ, ᎥᎿᎿ ᎠᎹᏳᏟᏗ ᏂᏗᎦᎵᏍᏙᏗᎭ ᎠᎯᏗᏭ ᎨᏐᎢ. --- “ ᎾᏍᎩᏃ ᏃᏣᏛᏁᎲᎢ ᏱᏙᎩᏅᎦᎸ ᎦᏚᎢ ᏗᏜ ᎠᎴ ᎦᏌᎾᎩᏍᏗ ᎦᎸᏓᎬᏘ ᎠᎴ ᎦᏅᎦᏟᏗ ᏱᏗᎬᏓᎡᏗ ᏚᎩᏧᎸᎢ. ᎠᎴ ᎣᏂᏗᏢ ᏗᏜ ᎦᏂᏓᏛᎢ ᎠᏰᏟ ᎤᏥᏍᎦᏢᎢ ᏱᎬᏂᏕᏍᏗ. ᎤᎩᏧᎸᏃ ᏅᎬᏂᏕᎠ ᎾᏍᎩ ᏱᎾᏛᏁᎳ. ᏭᎪᏛᏃ ᎨᏒ ᏙᏥᎳᏕᏍᎪᎢ ᏂᏗᎦᎵᏍᏙᏗᎭ ᎠᎩᏍᏗ ᎨᎰᎢ ᎢᎬᏱᏗᏜ ᏗᏜ ᎤᏕᏅᎢ ᎾᏍᎩ ᏱᎬᏂᏍᏔᏂ ᎠᎴ ᏲᏥᏲᏍᏓ ᎦᏂᏓᏛᎢ ᏗᏜ ᎤᏕᏅᎢ ᎠᎴ ᏲᏥᎦ ᎭᏫᏯ ᎥᎿ ᏄᏍᏛᎢ ᎤᏯᏍᎦᏢᎢ ᎭᏫᏂ.” --- ᏲᎩᏍᏆᏓ ᏙᏥᏅᎦᎵᏍᎬᎢ, ᏙᏨᏩᏢᏍᎪᎢ ᏥᏍᏛᎾ ᎤᏗᏞᎩ ᎠᎼᎢ ᏍᏗ ᎠᎹ ᏚᎵᏍᏔᏅᎢ ᎾᏍᎩ ᎤᎾᏓᏅᎦᏗᎢ ᏥᏍᏛᎾ ᎠᎴ ᎤᏂᏲᏍᏗ ᏂᎨᏒᎾ ᏫᏛᎬᏂᏍᏗᎲᎢ ᏱᎪᎯᏓ. --- ᎢᏳᏃ ᎠᏂShade ᏂᏚᏅᏂᏍᏔᏅᎾ ᏱᎩ ᎾᎯᏳ ᎤᏒᎢ, LarryᏃ ᎢᎧᏃᎮᏍᎬᎢ ᏳᏓᎵᎭ ᏑᏟᎶᏓ ᏕᎦᏟᏗᎢ ᏱᏕᎦᎸᎠ ᎠᎹᏃ ᏯᏟᏍᏗ ᏥᏍᏛᎾ ᏕᎦᎸᎢ ᎠᏗᏙᏗᏃ ᏥᏚᏍᏗᎧ ᏯᎧᎵᏣ ᎠᎹ ᏱᏕᎫᎵᏍᏓ ᏥᏍᏛᎾ ᎠᎴ ᎦᏁᏍᏓᎳᏗᏍᎩ ᏱᏕᎦᎸᎠ. --- ᎾᏊᏃ ᏳᏟᎠᎶᏝ ᏗᎬᏂᏍᏙᏗᎢ, Larry ᎢᎧᏃᎮᏍᎬᎢ ᎥᏝ ᎪᎱᏍᏗ ᏄᏓᎴᎢ ᏳᏑᏯᏃᎢ, ᎠᏑᏴᏙᏗᏊ ᏍᏗᎢ ᎠᎴ ᏌᎷᎢᏌ. --- ᎢᎧᏃᎮᏍᎬᎢ ᏍᏗᏃ ᎠᎹ ᎠᎴ ᏗᏆᏲᏗ ᎠᎴ ᏍᏗᏭ ᏎᎷᎢᏌ ᏗᎦᏅᎵᏰᏗ ᏥᏍᏛᎾ. --- “ ᏍᏗᏃ ᎠᎹ ᎠᎴ ᏍᏗ ᏗᏆᏲᏗ ᎠᎴ ᎿᏊ ᏍᏗ ᏎᎷᎢᏌ ᎠᎴ ᏱᏛᎬᏣᏢᎦ,” “ᎠᏊᏂᏔ ᎥᏝ ᏙᏳᎢ ᎣᏍᏓ ᏱᎩ ᏗᎬᏣᏢᏅᎢ ᏱᎩ, ᎠᏎᏅ ᎥᏍᎩᏭ ᏂᎦᏲᏣᏛᏁᎰᎢ ᏙᏦᎦᏛᏒᎢ.”

--- ---
08/14/2015 08:30 AM
ᏧᎾᏍᏓᎶᎦ, ᎣᎦᎵᎰᎹ. – Brenna Potter ᎠᎧᎵᎢᎯ ᎤᏓᏅᏖᎸ ᎪᏢᎯᏐᏗ ᏓᏤᎸ ᎢᏳᎵᏍᏙᏗ ᎠᏁᎲ ᏍᎦᏚᎩ ᎠᎴ ᎬᏩᏕᏯᏗ ᏂᎬ ᏍᏏᏉᏲ ᏍᎦᏚᎩ ᏕᎬᏗᏍᎬ ᏍᎪᎯ ᏯᎦᏴᎵ ᎤᎾᎵᏍᎪᎸᏔᏅ “Dreamstarter” ᏚᎩᏒ ᎠᎬᏱᎯᎨᏍᏗ ᎯᎠ ᏧᏕᏘᏴᏌᏓ. --- ᎾᏍᎩᎾ ᎠᎴ Cindy Lattimore, ᎠᏂᏴᏫᏯ ᎤᏍᎪᎵᏴ Technology ᎠᏰᏟ ᏗᏟᏃᎮᏗᏍᎩ, ᏚᏟᏃᎮᏔᏁ ᏗᎾᏕᎶᏆᏍᎩ ᏍᎦᏚᎩ ᏂᏓᏳᏂᎩᏓ ᎾᎿ ᏍᎦᏚᎩ ᏒᎾᏙᏓᏆᏍᏗ ᏥᎨᏒ ᎦᏰᏉᏂ ᎧᎸ ᎾᎿ ᏧᎾᏍᏓᎶᎦ ᏍᎦᏚᎩ ᎠᏰᏟ. --- Potter, Atkins ᎡᎯ, ᎠᏗᏍᎬ ᎩᎳ ᏗᎾᏛᏍᎩ ᎤᎾᏓᏡᎦ ᏚᎾᏙᎥ ᏧᎾᏍᏓᎶᎦ ᎠᏍᎩᏣᏒ ᎤᎾᏓᏡᎦ ᎠᎴ ᎠᎾᏓᏅᏖ ᏧᏂᏏᎾᎲᏍᏙᏗ ᎩᎳ ᏗᎾᏛᏍᎩ ᏗᎾᏓᏘᏂᏙᎯ ᎢᏳᎾᎵᏍᏙᏗ ᎾᎿ ᏍᎦᏚᎩ. --- “ᎢᎦ ᎣᏣᏟᏂᎬᏁ ᏦᏥᏏᎾᎲᏍᏙᏗ ᏗᏂᏲᏟ ᎡᎵᏊ ᎬᏩᎾᏂᎩᏍᏗ ᎡᎶᎯ ᏫᏚᏳᎪᏛ ᎠᎴ ᏗᎾᏓᏘᏂᏙᎯ ᎢᏳᎾᎵᏍᏙᏗᎢ, ᎢᏳᏃ ᎤᎾᏂᎩᏍᏗ ᏱᎩ ᎤᎾᏓᏅᏍᏗ ᎠᎴ ᎤᏣᏘᏂ ᏧᏁᏲᏗ ᏐᎢ ᎠᏁᎯᏯ ᏍᎦᏚᎩ ᏚᏙᏢᏒ ᎠᎴ ᎠᎭᏂ ᏯᏁᎭᏭ ᎠᎴ ᏍᎦᏚᎩ ᏗᎾᏓᏘᏂᏙᎯ ᏱᎩ ᎢᏳᏍᏗᏊ ᎤᎾᏚᎵᏍᎬ ᎢᏳᎾᎵᏍᏙᏗ ᏗᎾᏕᏲᎲᏍᎩ ᎠᎴ ᏗᎾᏘᏲᎯᎯ ᎠᎴ ᏳᎾᏚᎵ ᎦᏚᎲ mayor ᏳᎾᎵᏍᏙᏗ ᎠᎴ ᎠᏂᎳᏍᏓᏢ ᏗᏂᎳᏫᎦ ᏱᎩ,” ᎠᏗᏍᎬ Potter. --- ᎠᏗᏍᎬᏃ ᎦᏳᎳ ᎤᎪᎲ ᎯᎠ ᎾᎾᏛᏁᎲ ᏄᏓᎴ ᎾᏍᎩ ᎩᎳ ᏗᎾᏛᏍᎩ ᎠᏁᎳᏗᏙᎲ ᎾᏗᎦᎵᏍᏙᏗ ᎠᏁᎳᏗᏙᎲ ᎠᏂᎦᏟᏯ ᎠᎴ ᎤᎪᏙ ᎠᏂᏬᏂᏍᎪ ᏓᎾᏟᏃᎮᏗᏍᎪ ᏗᎾᏓᏘᏂᏙᎯ. --- Morgan Robinson, ᏂᎦᏚ ᎢᏳᏕᏘᏴᏓ, ᏍᎪᎯᏁ ᏗᎦᏂᏙ ᏂᏓᏳᏂᎩᏓ ᏓᏄᎪ, ᎠᎴ ᏗᏕᎶᏆᏍᎩ ᏓᏄᎪᎢ, ᏧᎾᏍᏓᎶᎦ ᎠᎴ Akins ᎾᏍᎩ ᏥᎨᎳᏗᏙᎲ ᏒᎾᏙᏓᏆᏍᏗ ᎢᎪᎯᏓ ᏓᏁᏙᎲᎢ. --- “ᎪᎯ ᎢᎦ ᎣᏣᏕᎶᏆ ᏄᏍᏛ ᏃᎦᏍᏛ ᎠᎴ ᎤᎪᏓ ᎣᎬᏌᏊ ᎣᏣᏕᎶᎰᏍᎪ ᎢᏳᏍᏗ ᎢᎦᏲᎦᎵᏍᏙᏗ ᎨᏒ, ᎾᏍᎩᏃ ᎦᏳᎳ ᎠᏆᏅᏔ,” ᎠᏗᏍᎬ Robinson. “ᎠᏆᏚᎵ marine zoology, ᎠᎴ ᏐᎢ ᏗᎦᏓᏟᎶᏍᏗᏍᎩ ᎾᎿ ᏗᎬᎩᎸᏫᏍᏓᏁᏗ graphic designs ᎤᏙᏢᏒᎢ.” --- ᎠᏗᏍᎬᏊ ᏗᎾᏕᎶᏆᏍᎩ ᎠᎾᏕᎶᏆᎢ ᎾᏍᎩ ᎪᏪᎵ ᎤᏂᏢᏗ ᎤᏂᏔᏲᏍᏗ ᏧᎬᏩᎶᏗ ᎦᎸᎳᏗ ᏧᎾᏕᎶᏆᏍᏙᏗ ᎤᏅᏔᏂᏓᏍᏗ, ᎠᎾᏛᏅᎢᏍᏗᏍᎬ ᎤᏂᎩᏍᏗ ACT ᎠᎦᏛᏗ ᎠᏂᎪᎵᏱᏍᎬ ᎢᎦ ᎠᏂᎦᏔᎿᎥᎢ. --- ᏂᏓᏅᏁᎰ ᎦᎸᎳᏗ ᏧᎾᏕᎶᏆᏍᏗ ᎠᎾᏛᏅᎢᏍᏗᏍᎪ ᎢᏳᏍᏗ ᎤᎾᎴᏅᏙᏗ ᎠᎴ ᎤᏁᏉᏍᏗ ᏗᎬᏩᎾᏓᏘᏂᏓᏍᏗ ᎨᏒᎢ. --- “ᎤᎪᏗ ᎧᏃᎮᏢᏍᎩ ᎠᎩᎭ ᎠᎴ ᎦᎵᎡᎵᎪ ᎠᎩᎲᎢ,” ᎠᏗᏍᎬᎢ. “ᎠᏆᏅᏔ ᎤᎪᏛ ᎢᏳᏍᏗ ᎠᎩᎦᏖᎾᏍᏗ, ᎠᎴ ᎢᎬᏱ ᏥᏙᎦ ᎦᏳᎳ ᎨᎵᎠ.” --- ᏃᎴᏍᏊ ᎦᏕᎶᏆᎠ ᏗᏆᏓᏘᏂᏓᏍᏗ ᎢᏳᏛᏗ ᎨᏒ, ᎩᎳ ᏗᎾᏛᏍᎩ ᎤᎾᏝᏅᏓᏕᎸ ᎤᏃᏢᏗ ᎧᎵᏎᏥ ᎤᏁᎯ ᎥᏳᎩ ᎠᎭᎷᎩᏍᎩ ᎤᎾᏙᏢᎯ ᎢᏳᎵᏍᏙᏗ, ᎠᏗᏍᎬ Potter. ᎤᏙᏓᏆᏓ ᎾᏍᎩ ᏃᎦᏛᏁᎸ ᎾᎿ wellness ᏣᏃᏎᎰᎢ, ᎠᏗᏍᎬᎢ, ᎾᏍᎩᎾ ᏗᎾᏕᎶᏆᏍᎩ ᎠᎾᏕᎶᏆᏍᎪ ᏂᎦᎵᏍᏗᏍᎬ ᎠᏓᏴᏍᏕᏍᏗᏍᎩ, ᎾᎿ ᎠᏁᎯᏯ ᏗᏍᎦᏚᎩ ᏚᏙᏢᏒ, ᎠᎴ ᎠᎾᏕᎶᏆᏍᎪ ᎤᎪᏙ ᎾᏍᎩ ᎧᎵᏎᏥ ᎥᏳᎩ ᎠᎴ ᎠᎭᎷᎩᏍᎩ ᎠᏅᏗᏍᎬ ᎤᏂᎲᎢ. --- Potter ᎠᏗᏍᎬ “ᎣᏍᏓ ᏯᏂᎢ” ᎾᏍᎩ ᎠᏁᎳᏗᏙ ᏗᎾᏕᎶᏆᏍᎩ ᎪᎱᏍᏗ ᏧᏅᏂ ᎠᎴ ᏧᎾᎵᎢ ᎾᎿ ᎧᎵᏎᏥ ᎥᏳᎩ ᎤᏁᎯ. --- “ᏏᏉᏯ ᏍᎦᏚᎩ ᎤᏁᎭ ᎾᎠᏂᎨᏍᏗ ᏔᎵ ᎢᏳᏩᎪᏗ ᎾᏍᎩᎾ ᎬᎾᏕᎾ ᎧᎵᏎᏥ ᎤᏁᎲᎯ, ᎠᎴ ᎤᏂᎪᏛ ᎾᏍᎩ ᏔᎵ ᎪᏪᎵ (ᎧᎵᏎᏥ) ᎨᏐᎢ. ᎯᎠ ᎾᏂᎠ ᏌᏊ ᏯᎦᏴᎵ ᏦᎢᏧᏈ (ᎧᎵᏎᏥ ᏧᏂᏢᎩ) ᎾᏍᎩ ᎠᏁᏙᎰ ᎾᎿ ᏙᏧᏫ ᎠᏰᎸ ᎤᎾᏓᎪᎵᏱᏗᎢ ᎠᏰᏟ ᎤᏙᏢᏒ ᏑᏕᏘᏴᏓ ᎨᏒᎢ,” ᎠᏗᏍᎬᎢ. --- ᎧᏬᏂ ᏥᎧᎸ, Potter ᎠᎪᏎᎸ ᏭᏪᏓᏍᏗ ᏩᏒᏓᏃ D.C., ᏧᎾᏠᎯᏍᏗ ᎠᏂᏐᎢ “ᎠᏍᎩᏣᏒ ᎠᏂᎩᏍᏗᏍᎩ” ᎩᎳ ᏗᎾᏛᏍᎩ ᎠᎴ ᎠᏁᏙᎰ ᎾᏍᎩ “ᎠᏍᎩᏣᏒ ᎠᏂᎩᏍᏗᏍᎩ” ᏧᎾᏕᎶᏆᏍᏗ, ᎾᎿ ᏧᎾᏕᎶᏆᏍᏙᏗ ᏧᏂᎩᏓ ᎠᎾᏕᎶᏆᏍᎪ ᎤᎾᏂᎩᏍᏙᏗ ᎢᏳᏍᏗ ᎾᎾᏛᏁᎲᎢ. --- “ ᎢᎦ ᎤᎪᏓ ᎠᏚᏓᎸᏗ. ᎢᎦᏓ ᎨᎳ ᏗᎾᏛᏍᎩ ᎠᏁᎳᏗᏙᎰ ᎯᎠ ᎤᏙᏢᏒ ᏂᎦᏚ ᎢᏧᎾᏕᏘᏴᏓ. ᎤᎾᏚᎵᏍᎪ ᏙᎯᏳ ᎣᏍᏓ ᎠᏛᏅᎢᏍᏔᏅ ᎢᏳᎵᏍᏙᏗᎢ,” ᎠᏗᏍᎬ. --- ᎫᏰᏉᏂ ᏥᎧᎸ, ᏭᎷᏨ ᏩᏒᏓᏃ ᎾᎿ ᎠᏂᎳᏍᏓᏢ ᎩᎳ ᏗᎾᏛᏍᎩ ᎤᎾᏓᏟᏌᎲᎢ ᎤᏂᏍᏆᎸᎡᎲᎢ ᎤᏁᎦ ᏗᏓᏁᎸᎢ. --- ᎯᎠ ᎢᎬᏱ ᎪᏪᎵ ᎠᎹᎵᎧ ᎠᏂᏴᏫᏯ ᎨᎳ ᏗᎾᏛᏍᎩ ᎤᏂᎩᏍᏗ “ᎠᏍᎩᏣᏒ ᎠᏂᎩᏍᏗᏍᎩ” ᏧᏂᎩᏓ ᎾᎿ ᏧᎾᏕᎶᏆᏍᏙᏗ ᎾᏍᎩ ᎤᏂᏍᏕᎵᏍᎩ ᎢᏳᎵᏍᏙᏗ ᎤᎾᏓᏅᏖᎸ ᎠᎾᎴᏂᏙᎲᎢ. --- ᎠᏂᏏᏴᏫᎭ ᎾᎿ ᏍᎪᎯ ᎾᏂᎥ “ᎠᏍᎩᏣᏒ ᎠᏂᎩᏍᏗᏍᎩ” ᎨᎳ, ᎾᏍᎩ ᏂᎦᏓ ᎠᎹᎵᎧ ᎠᏂᏴᏫᏯ ᎨᎳ ᏗᎾᏛᏍᎩ ᎭᏫᎾᏗᏢ ᏦᏍᎪᎯ ᏳᎾᏕᏘᏴᏓ, ᏚᏂᎸᏫᏍᏓᏁ ᏍᎦᏚᎩ ᎠᏕᎳ ᎠᏃᏢᏍᎩ ᏂᎨᏒᎾ ᏚᏂᎸᏫᏍᏓᏁᎲ ᎤᏛᎯᏍᏗ ᏙᎯ ᎾᏍᎩ ᎤᏍᏕᎵᏍᎩ ᎾᎿ Running Strong for American Indian Youth. --- ᎠᏗᏍᎬ ᎾᏍᎩ “ᎠᏍᎩᏣᏒ ᎠᏂᎩᏍᏗᏍᎩ” ᎠᎧᎵᏏᏐᏗ ᎤᏃᎮᎸ ᎾᏍᎩ “ᎠᏍᎩᏣᏒ” ᎠᎴ ᏯᏛᏗ ᎾᏍᎩ ᎤᏤᎵ ᏍᎦᏚᎩ ᎤᎾᏓᏈᎦ, ᎾᏍᎩ ᏧᎾᏍᏓᎶᎦ ᎠᏂᏣᎳᎩ Action ᎤᎾᎵᎪᏒᎢ. ᎤᏤᎵ ᎧᎵᏏᏐᏗ ᎧᏃᎮᎯ ᎾᏍᎩ ᎤᏚᎵᏍᎬ ᎤᏩᏙᏗ ᎤᎾᎵᏍᎪᎸᏔᏅᏅ ᎠᎴ ᎤᎾᏎᎸ ᎾᎿ ᎤᏅᏙᏗ ᎠᏕᎳ ᎤᏂᎲᎢ. --- Potter, ᏔᎵᏍᎪ ᏌᏊ ᎢᏳᏕᏘᏴᏓ ᎾᏍᎩ ᏗᏍᏆᏗᏍᎩ ᎾᎿ ᎦᎸᎳᏗ ᏧᎾᏕᎶᏆᏍᏗ ᎤᏴᏢᎢ ᎧᎸᎬ ᎢᏗᏢ ᏍᎦᏚᎩ ᎦᎸᎳᏗ ᏧᎾᏕᎶᏆᏍᏗ ᎾᎿ ᏓᎵᏆ ᎢᏳᏍᏗ ᏓᏕᎶᏆᏍᎬ ᎤᎦᏎᏍᏛ ᎤᏤᎵᏓ ᎠᏕᎶᏆᏍᏗ ᎤᏠᏯᏍᏛ ᎦᏲᏟ ᎠᎴ ᎤᎪᏛ ᏗᏂᏲᎤᏟ. ᎤᏛᏅᏃ ᎤᏚᎵᏍᎬ ᏱᏚᏍᏆᏓ ᎾᏍᎩ ᎠᏂᏍᎬᏘ ᏔᎵ ᏯᎦᏴᎵ ᏓᎳᏚ ᎤᏕᏘᏴᏌᏗᏒ ᎾᎿ ᏧᎸᏫᏍᏓᏁᏗ ᎾᎿ ᎠᏁᎯᏯ ᎤᏂᎪᏓ ᎠᏁᎲ ᎠᎴ ᏧᏕᏲᏗ ᏌᏚᏏᏁ ᏗᏂᏂᏙ ᎠᎴ ᎦᎸᎳᏗ ᏧᎾᏕᎶᏆᏍᏗᎢ. --- ᎤᎪᏛ ᎠᏕᎶᎰᎯᏍᏗ ᎯᎢᎾ ᏧᏕᏘᏴᏌᏓ “ᎠᏍᎩᏣᏒ ᎠᏂᎩᏍᏗᏍᎩ” ᎠᎴ ᎠᏕᎶᏆᏍᏗ ᎤᎵᏍᏕᎸᏗ ᎤᎾᏍᎩᏣᏒ ᎾᎿ ᎠᏁᎯᏯ ᎨᎳ ᏗᎾᏛᏍᎩ, ᏗᏩᏛᎯᏓᏍᏗ http://indianyouth.org/2015Dreamstarters.

--- ---
08/11/2015 08:30 AM
ᎣᎦᎳᎰᎹ ᎦᏚᎲᎢ – ᎠᏂᎩᏚᏩᎩ ᎨᎳ Victoria S.Proctor ᎾᏍᎩ ᎠᎦᏑᏰᏗ ᏦᎢᏃ ᎾᏂᎥᎢ 2015 Minority Scholars Program ᎾᏍᎩ $10,000, ᏧᎩᏓ ᎾᏃ ᎣᎦᎳᎰᎹ - ᏗᎧᎿᏩᏛᏍᏗ Crowe &amp; Dunlevy. --- Proctor Z ᎢᎬᏱᎢ ᎠᎴᏂᏍᎬᎢ ᏓᏕᎶᏆᏍᎬᎢ ᎥᎿᎾᏂ ᏩᎬᎸᎳᏗᏴᎢ ᏧᎾᏕᎶᏆᏍᏗᎢ ᏄᏍᏛᎢ ᏗᎧᎿᏩᏛᏍᏗ ᏙᏛᏕᎶᏆᎢ ᎠᎴ ᎾᏍᎩ ᏚᏭᎪᏛ ᎤᏙᏗᎢ ᏄᏍᏛᎢ ᎤᏂᏯᏙᎮᎸᎢ ᏧᏕᎶᏆᏍᏗ, ᏗᎪᏪᎵ ᎠᎴ ᏪᎲᎢ ᎤᏈᏴᎯᏓᏍᏗ ᏓᎵᎬᏩᏢᏍᎬᎢ. --- “ ᎢᏙᏳᏃ ᎦᎵᎮᎵᎦ ᏣᎩᏁᏒᎢ ᎾᏍᎩ ᎠᏕᎳ ᏗᏎᏍᏗ ᎠᏈᏱᏍᎩ,” ᎠᏗᏍᎬᎢ Proctor. “ ᏱᏛᏕᎶᏆᎡᎬᎢ ᎾᏍᎩ ᏗᎵᎬᏩᏢᏍᎩ ᎠᎴ ᎯᎠ ᎠᎵᏍᏕᎵᏍᎩ ᎤᏓᏌᎧᎯᎨ ᎨᎰᎢ ᏳᎾᏓᏍᏕᎸᎯ.” --- ᎾᏍᎩᏃ ᎤᏙᏢᏒᎢ ᎠᎵᏍᎪᏗᎭ ᏰᎵ ᎬᏩᏂᏍᏕᎸᎡᏗᎢ ᏗᎾᏕᎶᏆᏍᎩ ᎤᎾᏟᏂᎬᏁᏗᎢ ᎾᏍᎩ ᎤᏂᏁᏉᏤᏗᎢ ᎾᏍᎩ ᏧᎸᏫᏍᏓᏁᏗᎢ ᎠᎴ ᎾᏍᎩ ᎠᏥᏯᏙᎮᎸᎢ ᎾᏍᎩ ᏄᏍᏛ ᏚᎸᏫᏍᏓᏁᎸᎢ, ᎤᏂᎬᏤᎲᎢ, ᎠᎴ ᏗᎧᎿᏩᏛᏍᏗ ᎠᎲᎢ ᎠᏚᏓᎸᏍᎬᎢ, ᎾᏍᎩ ᏂᎬᏅ ᎤᏙᏢᏒᎢ. ᎾᏍᎩᏃ ᏄᏍᏛᎢ ᏓᏥᏁᎸᎢ $2,000 ᏳᏓᎵ ᏓᏥᏁᎮᏍᏗ ᎧᏁᏉᎩᏃ ᎨᏎᏍᏗ ᎢᏳᏃ ᎣᏍᏓ ᏄᏛᎿᏗᏎᏍᏗ ᏓᏕᎶᏆᏍᎬᎢ. --- ᎾᏍᎩᏃ ᏧᏄᎪᏙᏗᎢ ᎤᎾᏓᏁᏗᎢ, Proctor Ꮓ ᎾᏍᎩ ᏗᎪᏪᎵ ᏚᎧᎵᏏᏌᏅᎢ ᎠᎴ ᎾᏍᎩ ᎤᏙᏢᏒᎢ ᎠᏁᎳ ᎤᎾᎵᏃᏠᎮᏔᏅᎢ. --- “ᎾᏃ Minority Scholars Program ᎾᏍᎩ ᎤᏠᏱ ᏂᎦᎵᏍᏗᎭ ᎣᎦᏤᎵᎢ ᎠᏚᏓᎸᏗᎢ ᎠᎴ ᎾᏍᎩ ᎤᏂᎫᏍᏓᎢ ᎤᏁᏉᎢᏍᏗᎢ ᎥᎿ ᎾᏍᎩ ᏗᎧᎿᏩᏛᏍᏗᎢ ᏗᎦᎸᏫᏍᏓᏁᏗᎢ ᎠᎴ ᎧᏅᏫᏍᏗᏍᎩ ᎾᏍᎩ ᎤᏃᏟᏍᏗᎢ ᏔᎵᏁ ᏥᏛᎾᎢ ᏗᎧᎿᏩᏛᏍᏗ ᎠᎲᎢ ᎤᎾᏚᎵᏍᎩ ᎤᎾᏕᎶᏆᏍᏗᎢ,” Jimmy K. Goodman, ᏄᎬᏫᏳᏌᏕᎩ ᎠᎴ ᎧᏁᏉᎢᏍᏗ ᎧᎻᏗ- ᏧᏓᏘᎿᎢ, ᎢᎧᏃᎵᏍᎬᎢ. “ ᎾᏍᎩ ᎣᎪᎯᏳᏐᏃ ᎤᎵᏍᎨᏓ ᎨᏒ Ꮎ ᏗᎦᎸᏫᏍᏓᏁᏗ ᏗᎧᎿᏩᏛᏍᏗ ᎠᎲᎢ ᎾᏍᎩ ᎤᏠᏱ ᏧᏁᏉᏍᏗᎢ ᎾᏍᎩ ᎥᎿ ᏗᏍᎦᏚᎩ ᏓᏂᏍᏕᎵᏍᎬᎢ, ᎠᎴ ᎣᎪᎯᏳᏐᎢ ᎤᏚᎩ ᎬᏗ ᏗᎧᎿᏩᏛᏍᏗ ᎠᎲᎢ ᎠᎾᏕᎶᏆᏍᎩ ᎤᏂᎷᏤᏗᎢ ᏧᎬᏩᎶᏗ ᎾᏍᎩ ᏰᎵᎢ ᎤᏂᏍᏕᎸᎡᏗᎢ ᎤᏂᏩᏛᏗᎢ ᏄᏍᏛ ᎤᎾᏚᎵᏍᎬᎢ.” --- Proctor Z ᏄᏍᏔᏂᏙᎸᎢ ᎤᎷᏤᎸᎢ ᎾᏍᎩ ᎢᏳᏛᏁᏗᎢ ᏧᏕᎶᏆᏍᏗᎢ ᎾᏍᎩ ᎥᎿ ᏥᏚᎸᏫᏍᏓᏁᎲᎢ UKB ᏄᎬᏫᏳᏒᎢ ᎠᎵᏍᏕᎸᎯᏙᎯ ᏥᎨᏒᎢ ᎥᎿ Corporate Advisory Board ᎾᎯᏳᏃ ᎤᏕᎶᎰᏒᎢ ᎠᏂᎦᏲᏢᎢ ᏅᏁᎯᏯᎢ ᏗᏅᏘᏲᎯᎯ ᏚᏂᎸᏫᏍᏓᏁᎲᎢ ᏓᏂᏍᎵᏍᎬᎢ ᎠᏂᏍᏓᏢᎢ. ᎾᏍᎩᏃ ᏕᎦᎸᏉᏗᏍᎬᎢ UKB ᎬᏪᏲᎲᏍᎩ Tim Brown ᎠᎴ Bryan Shade ᎠᏂᏍᏕᎵᏍᎬᎢ ᎠᏂᏃᎯᏎᎲᎢ ᏧᏕᎶᏆᏍᏗ ᎠᎴ ᎪᏪᎵ ᏧᎧᎵᏏᏐᏗ ᎾᏍᎩ ᏰᎵᎢ ᏗᎬᏩᏕᎶᏆᏍᏗ. --- ᎾᏍᎩᏃ OU ᎦᎸᎳᏗ ᏗᏕᎶᏆᏍᏗ ᏗᎧᎿᏩᏛᏍᏗ ᎠᎲᎢ ᎾᏍᎩ ᎢᎬᏱᎢ ᎤᏑᎨᏒᎢ Proctor, ᏂᏗᎦᎵᏍᏙᏗᎭ ᏅᏁᎯᏯᎢ ᎠᎹᏰᏟ ᏗᎧᎿᏩᏛᏍᏗ ᎠᎲᎢ ᏗᏕᎶᏆᏍᏗᎢ ᎤᏙᏢᏒᎢ. ᎾᏍᎩᏃ ᎠᏠᏯᏍᏛᎢ ᎥᎿ ᎤᏙᏢᏒᎢ, ᏗᎾᏕᎶᏆᏍᎩᏃ ᏯᏂᏴᎲ ᎠᏰᎵ ᎤᏙᏢᏒᎢ ᎤᎾᏕᎶᏆᏍᏗᎢ ᎠᎹᏰᏟ ᏴᏫᏯᏍᏛᎢ ᏗᎧᎿᏩᏛᏍᏗ ᏚᎲᎢ ᎠᎴ ᏗᏍᏓᏩᏛᏍᏗ ᏯᎾᏕᎶᏆ, ᎾᏍᎩᏃ ᏓᎵᏍᎪᏟᏗᎭ ᏗᏅᏘᏲᎯᎯ ᎥᎿ ᎠᏂᏴᏫᏔᏍᏛᎢ, ᏍᎦᏚᎩ, ᎢᎬᎾᏕᎾ ᏗᏍᏓᏩᏛᏍᏗ ᏗᏃᏢᏍᎩ ᎠᎴ ᏧᎾᏠᎯᏍᏗᎢ ᏌᏊ ᎢᏳᎾᎵᏍᏙᏗᎢ ᎧᏃᎮᏗᎢ ᎠᎴ ᏧᏄᎪᏙᏗᎢ ᎾᏍᎩ ᏚᎾᏓᎴᏤᎲᎢ ᏅᏁᎯᏯᎢ ᎠᎹᏰᏟ ᏚᏙᏢᏒᎢ ᏗᏍᎦᏚᎩ. --- Proctor Z ᎤᏍᏆᏕᏃ ᎯᎠ ᏥᏛᎦᎶᎯ ᎪᎩ ᏚᎸᏫᏍᏓᏁᎲᎢ ᏓᏍᏕᎵᏍᎬᎢ ᏚᏙᏢᏒᎢ ᎠᎴ ᎾᏊ ᏥᎩ ᏚᎸᏫᏍᏓᏁᎭ ᏥᎧᏌ ᎠᏰᎵ ᏗᏂᎳᏫᎩ ᏓᏍᏕᎵᎭ. --- ᎠᎴ ᎾᏍᏊ ᎤᏪᎵᏛᎢ ᎯᎸᏎᎩ ᏂᏚᏓᎴ ᏚᏙᏢᏩᏗᏒᎢ, ᎾᏍᎩᏊ Ꮎ ᎤᏂᏁᏉᏤᏗᎢ ᎠᏂᎨᏯ ᏗᎧᎿᏩᏛᏍᏗ ᎠᎲᎢ ᏓᎾᏕᎶᏆᏍᎬᎢ, Kiwanis International ᎠᎴ ᏚᎸᏫᏍᏓᏁᎳ ᏔᎵᏁ -ᎠᏓᎴᏁᎯ ᎥᎿᎾᏂ ᏅᏁᎯᏯᎢ ᎠᎹᏰᏟ ᏗᎧᎿᏩᏛᏍᏗ ᎠᎲᎢ ᏗᎾᏕᎶᏆᏍᎩ ᎤᏙᏢᏒᎢ. ᎠᎴ ᎾᏍᎩ ᎠᎵᏍᏚᎶᎢ ᎤᏁᏎᎢ Miss Keetoowah ᏄᎵᏍᏔᏁᎢ 2009 -10 ᏱᎪᎯᏓ ᎠᎴ ᏚᏍᏆᏛᎢ magna cum laude in mass communications ᎥᎿ ᎤᏴᏢᎢ ᎧᎸᎬᎢ ᎦᎸᎳᏗ ᏧᎾᏕᎶᏆᏍᏗᎢ. --- Proctor Z ᏓᏍᏆᏗᏍᎨᏍᏗ ᎾᏍᎩᏃ ᎤᎾᎡᏍᏗ juries doctor degree ᎥᎿᎾᏂ ᎣᏳ ᎾᎯᏳᎢ ᏥᎨᏎᏍᏗ 2017 ᎠᎴ ᎾᏍᎩ ᏓᏍᏗᏰᏗᎭ ᏂᎦᏓ ᏅᏁᎯᏯᎢ ᎠᎹᏰᏟ ᎠᏁᎯ ᏧᎾᏕᎶᏆᏍᏗᎢ. --- “ ᎾᏍᎩᏃ ᏄᏓᎴᎢ ᏱᎬᏩᎵᏍᏙᏗ ᎠᎴ ᎤᏓᏁᏟᏴᏍᏗᎢ, ᏂᎨᎵᏍᎬᏃ ᎠᏎᎢ ᎢᏯᏛᏁᏗ ᎾᏍᎩ ,” ᎠᏗᏍᎬᎢ. “ᎢᏳᏃ ᎤᎵᏍᎨᏓ ᏱᎩ ᎪᎱᏍᏗ ᏱᏣᎷᏤᎭ, ᎾᏍᎩ ᏣᏟᏂᎬᏁᏗᏗ ᎩᎳ ᏱᎬᏩᎵᏍᏙᏗ.”

--- ---
08/06/2015 08:16 AM
ᏓᎵᏆ, ᎣᎦᎵᎰᎹ. – ᎾᏍᎩᏃ ᎤᏂᎪᏓ ᎦᎸᎳᏗ ᏗᎾᏕᎶᏆᏍᎩ ᎠᏅᏗᏍᎪ ᎪᎩ ᏙᎢ ᎠᏁᏙᎲ ᎬᏃᏓ ᎢᏳᎾᎵᏍᏙᏗᎢ, ᎠᏂᏣᎳᎩ Alayna Farris ᎠᎴ Bryan Shade ᎾᎿ ᎠᏂᎩᎠ ᎤᏍᏆᏂᎪᏓ ᎨᏥᏏᎾᎲᏍᏙᏗ ᎾᏍᎩ Boulder, Colorado, ᎠᎴ Washington, D. C. --- ᏣᎳᎩ ᎠᏰᎵ ᎠᏁᎳ Alayna Farris ᎤᎴᏅᎲ ᏚᎸᏫᏍᏓᏁᎲ ᎾᏍ ᎠᏂᎯᏯ ᎠᎹᏱᏟ ᎤᏂᎲ ᎤᏅᏔᏂᏓᏍᏗ ᎾᎿ Boulder ᎾᏍᎩ ᏕᎭᎷᏱ ᎧᎸᎢ ᎠᎴ ᏛᎦᎷᏥ ᎦᎶᏂ ᎧᎸᎢ ᎾᎿ ᏍᎪᎯ ᎢᏳᎾᏙᏓᏆᏍᏗ ᎢᎪᎯᏓ ᎣᏍᏓ ᏚᏳᎪᏛ ᎤᏙᏢᎯ. --- NARF ᎠᎾᎵᏏᎾᎲᏍᏗᏍᎪ ᏓᏂᏍᏕᎵᏍᎪ ᎧᏃᎮᏓ ᏓᏠᎯᏍᏛ ᎠᎴ ᎠᏂᎳᏍᏓᏢ ᎤᎾᏓᏤᎵᎦᏯ, ᎾᏍᎩᏃᎴ ᎠᎾᎵᏍᎪᎸᏗᏍᎬ ᎧᎵᏗᎳᏏᏗ ᎠᏕᎶᏆᎢ ᎤᏙᏗ ᎠᏁᎯᏯ ᎠᎹᏱᏟ ᎠᏂᎳᏍᏓᏢ ᎠᎴ ᏧᏍᏗ ᏕᎦᏚᎲᎢ, ᏚᎾᏓᏡᎬᎢ ᎠᎴ ᎠᏂᏏᏴᏫᎭ, ᏗᏙᎵᎦ ᎾᎿ ᏚᎾᏓᏡᎬᎢ ᏓᏏᎳᏕᏫᏒᎢ. --- “ᏙᎯᏳ ᎦᎵᎡᎵᎦ ᎾᏍᎩ ᏣᏜᏅᏓᏛ ᏗᎦᎸᏫᏍᏓᏁᏗ ᎠᎵᎪᎯ NARF,” ᎠᏗᏍᎬ Farris. “ᎠᏆᏛᏏᏗᏒ ᏂᎦᎯᎸ ᎦᏛᎩᏍᎬ ᎾᎿ ᎣᏍᏓ ᏚᏂᎸᏫᏍᏓᏁᎯ ᎯᎠ NARF, ᎠᎴ ᎾᎿ ᏓᏍᏕᎵᏍᎬ ᎤᎾᏓᏤᎵᎦᏯ ᎠᎴ ᎠᏂᎳᏍᏓᏢ ᎤᏂᎲ, ᎾᏍᎩ ᎢᏳᏍᏗ ᎠᎦᏢᏅ ᏣᎳᎩᏪᎵ. --- ᏥᎦᏖᏃᎲ ᎤᏙᏢᏗ ᎤᎪᏛ ᎠᏆᏕᎶᏆᏍᏗ ᏗᎩᎸᏫᏍᏓᏁᏗ ᎾᎿ ᎠᏂᏴᏫᏯ ᎤᏂᏚᎲᎢ.” --- Farris ᎠᏗᏍᎬ ᏫᏚᏥᏢ ᎦᏙᎢ ᎤᏓᎾᏫᏍᏔᏁ ᎤᏍᏆᏂᎪᏓ ᎨᏥᏏᎾᎲᏍᏗᏍᎬᎢ. --- “ᎦᎵᏂᎬᏁ ᏓᎩᎸᏫᏍᏓᏁ ᎣᏍᏓ ᎠᏆᎦᏎᏍᏛ ᎤᎾᏎᏒᏗ ᎢᏳᏍᏗ ᎾᏍᎩ ᎢᎬᏯᏗᏢ ᎾᎿ ᏐᏁᎵᏁ U.S. ᎠᏓᏲᎯ (ᏧᎾᏓᏱᎵᏓᏍᏗ ᏗᏔᏲᏍᏗ), ᎠᏗᏍᎬᎢ. “ᎤᎪᏛ ᎾᏍᎩ ᎢᎬᏱ ᏒᎾᏙᏓᏆᏍᏗ ᎨᏒ ᎾᏍᎩ ᏍᏓᏯ ᏗᎦᎸᏫᏍᏗᏁᏗ ᎤᏩᏌ ᎠᏆᏎᏍᏛᎢ.” --- ᎤᎪᏔᏅ ᎾᎿ ᎠᎴᏅᏙᏗᏍᎬ ᎤᏲᎲ ᎾᎿ ᏐᎢ ᎢᏳᏛᏗ ᎣᏍᏓ ᎤᎪᎵᏱᏗ ᎠᏂᏁᎦ ᎤᏂᎲ ᎤᎴᏅᏗᎢ. ᎠᎴ ᎾᎿ ᎾᏛᏁᎲ Farris ᎾᏍᎩ ᎤᏓᏅᏖᏗᏍᎬ ᎾᏍᎩ ᎢᏯᏛᏗ, ᎤᏛᏅ ᎤᏩᏛᎲ ᎬᏂᏓ ᎾᎿ NARF ᎠᎵᎮᎵᎬᎢ. --- “ᎾᏍᎩ ᏱᎦᏛᏁᎵᏓᏍᏗ ᎤᎪᏓ ᎠᎭᏂ,” ᎠᏗᏍᎬᎢ. “Ꮭ ᏥᎩᎶ ᏱᎾᏆᎵᏍᏓᏁᎰᎢ. ᏙᎯᏳᏃ ᎠᏆᏓᏅᏙ ᏫᏥᏴᎢᎰ ᎦᎵᏒ ᎪᎯᎩ ᎠᏇᏙᎸ ᎢᏳᏍᏗ ᎾᏆᎵᏍᏓᏁᎰᎢ. ᎨᎵᏍᎬᎢ ᎣᏍᏓᏟᏃᎮᏍᎨᏍᏗ ᎠᏓᏎᎮᎯ ᏗᏘᏲᎯᎯ, Mr. (Matthew) Campbell, ᎠᏎᏃ ᎾᏂᎥ ᏓᎾᏘᏲᎯᎯ ᎪᎦᏟᏃᎮᏔᏅᎢ, ᎤᏂᏃᎮᏟ ᎢᏳᏍᏗ ᎤᏂᎦᏙᎲᏒᎢ ᎠᎴ ᎪᎩᏁᎳ ᎢᎦᏓ ᎣᏍᏓ ᎤᏓᏕᏲᏗ.” --- Farris ᎤᏚᎵᏍᎬ ᏗᏘᏲᎯᎯ ᎢᏳᎵᏍᏙᏗ ᎣᏂ ᏱᏚᎸᏫᏍᏓᏁᎵ ᎾᎿ ᏣᎳᎩ ᎠᏰᎵ ᎠᏂᏴᏫᏯ ᏗᏂᏲᏟ Welfare ᎤᏂᏴᏍᏗᎢ ᎤᎪᏛ ᎾᏃ ᏅᎩ ᏧᏕᏘᏴᏓ ᎾᎿ ᎠᏍᏆᏗᏍᎬ undergraduate ᎤᏁᏍᏗ ᎾᎿ ᎦᎸᎳᏗ ᏧᎾᏕᎶᏆᏍᏗ ᎤᏴᏢᎧᎸᎬ ᏍᎦᏚᎩ ᏧᎾᏕᎶᏆᏍᏗᎢ. ᎾᎿ ᎪᎦ ᏔᎵ ᏯᎦᏴᎵ ᏦᎦᏚ ᎤᏕᏘᏴᏌᏗᏒ, ᎤᏖᎸᎲ ᎠᎴ ᎤᎴᏅᎲ ᎠᏛᏅᎢᏍᏗᏍᎬ ᏧᏕᎶᏆᏍᏗ ᏗᎾᏘᏲᎯᎯ ᎤᎬᏩᏟ ᎾᎿ ᎦᎸᎳᏗ ᏧᎾᏕᎶᏆᏍᏗ Arkansas, ᎠᏤᎲᏍᏗᏍᎬ ᎾᏍᎩ ᎠᏂᎯᏯ ᎠᎹᏱᏟ ᏗᎧᎾᏩᏛᏍᏗ ᏗᎾᏕᎶᏆᏍᎩ Association ᎠᎴ ᎠᎵᏍᏚᎢᏍᎬ ᎤᏩᏌ ᎾᎿ ᎢᎬᏩᏛᏗ ᎨᏒᎢ. --- “ᎠᏂᏴᏫᏯ ᏗᏂᏲᏟ Welfare ᎾᏍᎩᎾ ᏙᎯᏳ ᎠᏆᏓᏅᏖᎸ ᎡᎶᎯ ᏗᎧᎾᏩᏛᏍᏗ ᎤᎬᏩᏟ ᏗᏆᏕᎶᏆᏍᏗᎢ, ᎠᎴ ᏂᎪᎯᎸ ᎤᏠᏅᏙ ᎠᏆᏓᏅᏛᎢ,” ᎠᏗᏍᎬᎢ. “ᎠᏆᏚᎵ ᏙᎯᏳ ᎾᏍᎩ ᏗᎦᏤᎵ ᎠᏂᏴᏫᏯ ᏗᏂᏲᏟ ᎤᏂᎯ ᎢᏳᎵᏍᏙᏗ ᎤᎾᎵᏍᏕᎸᏙᏗ ᏗᎧᎾᏩᏛᏍᏗ ᎤᎬᏩᏟ, ᎠᏎᏃ ᏃᏊ ᎾᏍᎩ ᎨᏒ ᏧᏓᎴᏅᏓ ᏕᏥᎪᏩᏘᎭ ᎾᏆᏅᏛᎾ ᎨᏒ. ᎢᎦᏃ ᎤᎪᏗ ᏧᏓᎴᏅᏓ.” --- Shade, ᎠᎩᏚᏩ ᎨᎳ, ᏚᎸᏫᏍᏓᏁᎯ ᎾᎿ ᎬᎾᏕᎾ ᎠᏂᏴᏫᏯ ᏧᎾᏁᎶᏗ ᎠᏂᎧᎻᏏᏂ ᎤᏂᏴᏍᏗ ᎾᎿ General Counsel in Washington, D. C., ᎾᎿ ᏪᎮᏍᏗ ᎾᎿ ᎤᎵᏍᏆᏗ ᏧᏰᏉᏂ ᎧᎸᎢ. --- ᎾᏍᎩ NIGC ᎤᏚᏓᎸᎾ ᎾᎿ ᎢᏳᏛᏗ ᎠᎴ ᏚᏳᎪᏛ ᏗᏍᏓᏩᏛᏍᏙᏗ ᎾᎿ ᎠᏂᏴᏫᏯ gaming industry, ᏙᎯᏳ ᎧᎵᏬᎯ ᎾᏍᎩ ᎠᏂᏴᏫᏯ gaming industry, ᏗᏓᏙᎵᏤᎸ ᎤᎾᏓᏡᎬ Office of Public Affairs. --- “ᏧᏍᏆᏂᎪᏍᎪ ᎯᎠ (NIGC) ᎾᎿ ᏂᏛᎬᏩᎴᏅᏓ ᏥᏓᏊᎪᏔᏅᎢ ᏗᎧᎾᏩᏛᏍᏗ ᎤᎬᏩᏟ ᏗᏆᏕᎶᏆᏍᏗᎢ,” Shade ᎠᏗᏍᎬᎢ. “ᎠᏆᏅᏛ ᎾᏍᎩ ᎯᎠ ᎤᏠᏅᏛ ᎾᎿ. ᎠᏆᏅᏔ ᎤᏂᎪᏓ ᎦᏳᎳ ᏚᏂᎧᎵᏏᏌᏅ ᎯᎠ ᎤᎬᏩᏟ, ᎠᏎᏃ ᎠᏆᏅᏛ ᏂᎪᎯᎸ ᎠᏆᏚᎵᏍᎬ ᎯᎠ ᎠᎴ ᎾᏍᎩ ᏂᏓᎦᏛᏁᎵᏒᎢ.” --- ᎢᏗᏴᎯᎲ ᏅᎩᏁ ᏒᎾᏙᏓᏆᏍᏗ ᎾᏍᎩ NIGC, Shade ᎤᏛᏅ ᎾᏍᎩ ᎯᎠ ᎤᎾᏓᏡᎬ ᎨᏎᏍᏗ. --- “ᏙᎦᏳ ᎨᏒ ᏂᎦᏓ ᎠᎭᏂ ᏧᏂᎸᏫᏍᏓᏁᎯ ᎠᏂᏯᎢ ᎬᎩᏍᏕᎵᎭ. ᎯᎠ ᎤᏂᏍᏆᏂᎪᏓ ᎤᎾᏓᏡᎬ ᎠᏂᏴᏫ. ᎨᎵᎠ ᏂᎦᏓ ᎤᎾᏚᎵ ᎣᏍᏓ ᏯᏆᏛᏗᎢ,” ᎠᏗᏍᎬᎢ. --- ᎯᎠ ᎠᏥᏁᎸ ᎢᏳᏛᏗ ᎠᏑᏯᏍᏗ ᏧᎪᎵᏱᏗ ᏗᎧᎾᏩᏛᏍᏗ ᏗᎪᏫᎵ ᏂᏓᏳᏓᎴᏅ ᎠᏂᎳᏍᏓᏢ ᏗᎳᏏᏙᏗ ᎠᏥᏅᏏᏓᏍᏗ ᏧᎸᏫᏍᏓᏁᎯ ᎠᎴ ᎪᎯᏗᏍᎩ ᎾᏍᎩ ᎤᏂᏁᏨ ᏧᏂᏆᏂᏲᏍᏗ ᎤᎾᏙᏢᎯ ᎠᏂᎳᏍᏓᏢ ᎦᏙ ᎤᏂᎲ ᏗᏙᎵᎦ ᎾᎿ ᎠᏂᏴᏫᏯ Gaming Regulatory Act. ᎦᏳᎳᏃ ᏚᏟᎶᏍᏔᏅ ᏃᏊ ᏥᎩ ᎠᎴ ᎧᏁᏨ ᏥᎩ ᎠᎴ ᏄᏟᏍᏛ ᏚᎸᏫᏍᏓᏁᎮᏍᏗ ᎾᎿ Freedom of Information Act requests. --- “ᏝᏃ Ꮩ ᎣᏍᏗ ᏱᏅᏩᏍᏗ, ᎠᏎᏃ ᏂᎦᏓ ᏓᎩᎸᏫᏍᏓᏁᎸ ᎾᎿ ᏓᎩᎸᏫᏍᏓᏁᎸ ᎾᎿ ᎤᏍᏆᏂᎪᏓ ᎨᏒᎢ,” ᎠᏗᏍᎬᎢ. “ᏙᎯᏳᏃ ᎾᏍᎩ ᎨᏒ ᎦᏓᏅᏖᏍᎬ ᎾᏍᎩ ᎢᏳᏍᏗ ᎨᏒ ᏙᏓᎦᏕᎶᏆᎢᏒᎢ.” --- Shade ᎤᏳᏒ ᎤᏳᏒ master’s degree in business degree administration ᏂᏓᏳᏓᎴᏅ NSU ᎾᏍᎩ ᏥᏚᎸᏫᏍᏓᏁᎲ UKB ᎠᎴ ᏣᎳᎩ ᎠᏰᎵᎢ, ᎾᎿ ᏥᏓᏍᏕᎵᏍᎬ ᎤᏍᏆᏗᏍᏗ ᏓᏟᏃᎮᏗᏍᎬ Housing and Urban Development and Indian Health Services. --- “ ᎾᏍᎩ ᏚᎾᏓᏁᏤᎸ, ᎠᏆᎴᏅᎲ ᎦᏓᏅᏖᏍᎬ ᎾᎿ ᏄᏍᏛ ᎠᎾᏗᏢ ᎦᏍᎩᎸᎢ,” ᎠᏗᏍᎬᎢ. “ ᎠᎩᎪᎲ ᏍᏓᏯ ᏂᎦᎵᏍᏗᏍᎬ ᏙᏣᏟᏃᎮᏍᎬ, ᎠᎴ ᎦᏓᏅᏖᏍᎬ ᏱᏓᏆᏕᎶᏆᎢ ᏗᎧᎾᏩᏛᏍᏗ ᏧᎾᏕᎶᏆᏍᏗ, ᎠᏕᎶᏆᏍᏗ ᎠᏓᏅᏖᏗ ᎤᏠᏯ ᎠᏂᏴᏫ ᏓᎾᏟᏃᎮᏍᎬᎢ, ᎤᎪᏓ ᏓᏤᏢ ᎢᏳᎵᏍᏙᏗᎢ. --- ᎯᎠ ᎤᏜᏅᏓ (ᎾᎿ NIGC) ᎬᏆᎵᏍᎪᎸᏓᏁᎲ ᎢᏳᎵᏍᏙᏗ ᏥᎪᏩᏘᏍᎬ ᎠᎾᏗᏢ ᎦᏍᎩᎸᎢ.”

--- ---
07/30/2015 08:00 AM
Briggs ᎣᎦᎵᎰᎹ. – ᏣᎳᎩ ᎠᏰᎵ ᏍᎦᏚᎩ ᎠᎴ ᏄᏍᏛ ᎤᎾᏕᏅ ᎤᎾᏙᏯᏅᎯᏛ ᎤᏂᏩᏛᎲ ᎢᏳᎾᏛᏗ ᏧᏂᏍᏕᎸᏗ ᏣᎳᎩ ᎠᏰᎵ ᎠᏁᎳ ᎠᎴ ᎾᎥ ᏍᎦᏚᎩ ᎠᏁᎳ ᎤᎾᏕᎶᏆᏍᏗ ᎤᎪᏛ ᎾᏍᎩ ᎠᏂᏣᎳᎩ ᏄᏍᏛ ᎤᎾᏕᏅ ᎾᎿ ᏄᎾᏛᏁᎵᏙᎸ ᏓᏁᏲᎲᏍᎬ ᏄᎵᏍᏔᏅᏒᎢ. --- ᎾᎿ ᏄᎵᏍᏔᏅᏒᎢ ᎤᏂᏍᏆᎸᎡᎰ ᏔᎵᏁᎢᎦ ᏔᎵᏁᎢᎦ ᎾᎿ ᏏᏅᏓ ᏂᏕᎵᏍᏔᏂᏒ, ᎠᎴ ᎫᏰᏉᏂ ᎠᎴ ᎾᎿ ᏒᎵᏍᏔᏅ ᎾᏍᎩ TRI ᏍᎦᏚᎩ ᏧᎾᎵᎪᎯ W.E.B. ᎠᏓᏁᎸ (Welling, Eldon and Briggs) ᎾᎿ Briggs. ᏓᎾᏁᎶᎲᏍᎬ ᏗᎦᏓᏲᏍᏗ, ᏔᎷᏣ ᏓᏅᏍᎬᎢ ᎠᎴ ᎾᎾᏛᏁᎲ ᎠᏂᏐᎢ ᏏᏓᏁᎸ ᎠᎴ ᏳᎾᏛᏗ-ᎤᏓᏅᏘ ᎠᎾᏛᏁᎲᎢ. --- CCO ᏧᏓᏘᎾᎢ Rob Daugherty ᎤᏛᏅ ᎾᏍᎩ ᏌᏊ ᎢᏳᏓᎴ ᎾᎿ ᎤᎪᏓ ᎨᏒ ᏗᏍᎦᏚᎩ ᏓᏁᏙᎲ ᏧᏂᎸᏫᏍᏓᏁᎯ ᎾᎿ ᏓᏘᏂᏙᎰᎢ ᎾᎿ ᏂᎦᏚ ᏗᏍᎦᏚᎩ ᏚᏙᏢᏒᎢ. --- “ᎯᎠ ᎾᎿ ᏌᏊ ᎠᏓᏁᎸ ᎾᏍᎩ ᎣᏥᏍᏕᎸᎲ ᎣᎦᎴᏅᎲ ᎣᏥᏟᏏᏍᎬ ᎾᏍᎩ ᏗᏐᎢ ᏚᏙᏢᏒ ᎾᎿ ᏣᎳᎩ ᎠᏰᎵ,” ᎠᏗᏍᎬ. “ᎾᏍᎩ ᏓᏟᎶᎥ ᎢᎬᎾᏕᎾ ᎢᎸᏍᎩ ᏓᏓᏁᎸ ᎾᎿ ᎣᏤᏙᎰ ᏙᎩᎸᏫᏍᏓᏁᎰ ᎾᏍᎩ ᏦᏍᎪ ᏧᏁᎳ ᏗᏍᎦᏚᎩ ᏓᏓᏁᎸ ᎾᏍᎩ ᏙᎩᎲᎢ. ᎤᎪᏓ ᏗᏍᎦᏚᎩ ᏙᎩᎸᏫᏍᏓᏁᎰ, ᎠᏎᏃ ᎯᎠ ᏌᏊᎢ.” --- Daugherty, ᏚᎦᏙᏍᏛ ᏓᏂᏓᏲᎯᎲ, ᎠᏗᏍᎬ ᎠᎵᎮᎵᎪ ᏍᎦᏚᎩ ᏚᏙᏢᏒ ᎾᏍᎩ ᎾᎾᏛᏁᎰ ᏓᎾᏁᎶᎲᏍᎪ. --- “ᎢᎦ ᎣᏣᎵᎮᎵᎪ ᎯᎠ ᎣᎦᏓᏡ Ꭼ ᎠᎭᏂ ᎤᎾᎴᏅᎲᎢ ᏓᎾᏁᎶᎲᏍᎬ ᏗᎦᏓᏲᏍᏗ. ᎤᏂᎩᏒ ᎾᏍᎩ ᏌᏊ ᎪᎯᎦ ᏧᎾᏁᎶᏅ, ᎠᎴ ᏃᏊ ᏣᎳᎩ ᎠᏰᎵ ᎪᎯ ᏥᎩ ᎠᎴ ᎾᏍᎩᏃ ᎤᏂᏍᏆᎸᎡᎰᎢ,” ᎠᏗᏍᎬᎢ. --- “ᏃᏌᏂᏱ ᎯᎠ ᏗᎾᏁᎶᎲᏍᎩ Ꮭ ᎪᎱᏍᏗ ᏱᎩ ᎯᎳ ᎢᏣᏕᏘᏴᏓ ᎨᏒᎢ. Ꮭ ᎪᎱᏍᏗ ᏱᎩ ᎯᎳ ᎯᎭᏔ ᏱᎩ. Ꮭ ᎠᎱᏍᏗ ᏱᎩ ᎯᏌᏑᏓ ᏱᎩ. ᎯᎠ ᏗᏁᎶᏗ ᏂᎦᎵᏍᏗᏊ ᎢᏴ ᏗᏣᏁᎶᏗ. ᎯᎠ ᏓᎾᏁᎶᎲᏍᎬ ᎤᏬᎸᏗ ᏗᏁᎶᏗ, ᎠᏎᏃ ᎾᏍᎩ ᏗᎧᎾᏩᏛᏍᏗ ᏗᏍᏓᏩᏛᏍᏙᏗ ᎯᎠ ᏗᏁᎶᏗᎢ. ᏧᎾᎵᎪᎯ ᎨᏐ, ᎠᎴ ᏧᎾᎵᎪᎯ ᏓᎾᏟᏃᎮᏍᎪ ᎾᎿ ᎤᏂᎲᏍᏗᎢ, ᎤᏩᏅᏍᏗ, ᎤᎵᏍᏛᎷᏗ ᎠᎴ ᎤᏂᎩᏍᏗᎢ.” --- Daugherty ᎠᏗᏍᎬ ᎤᎵᏍᎨᏓ ᏣᎳᎩ ᎦᏬᏂᎯᏍᏗ ᎠᏅᏗᏍᎪ ᎾᎿ ᏄᎾᏛᏁᎸᏍᏔᏅ ᏧᏂᎶᏒ ᎦᏬᏂᎯᏍᏗ ᎠᏅᏗᏍᎪᎢ. --- “ᎦᏬᏂᎯᏍᏗ ᎾᏍᎩ ᎤᏔᎾ ᎤᎵᏍᎨᏓ ᎤᎾᏙᏢᎯ,ᏌᏊ ᎢᏳᏓᎴ ᎾᏍᎩ ᎠᎩᏁᏍᏔᏅ ᎢᏳᏍᏗ ᏅᏛᏁᎲ ᎦᏬᏂᎯᏍᏗ ᎢᏛᏗᏍᎨᏍᏗ,” ᎠᏗᏍᎬᎢ. --- John Sellers, TRI ᏍᎦᏚᎩ W.E.B Association ᎤᎬᏫᏳᎯ ᎠᏗᏍᎬ ᎠᎵᎮᎵᎬ ᏣᎳᎩ ᎠᏰᎵ ᎠᏂᎷᎬ ᏧᎾᏓᏁᎸ ᏧᏂᎪᏩᏛᏗ ᏍᎦᏚᎩ ᎠᏁᎳ ᏣᎳᎩ ᏳᎾᏛᏁᎵᏓᏍᏗ. --- “ᎣᏤᏙᎰ ᏙᏣᏕᎶᏆᏍᎪ ᏌᏊ ᎢᏳᏩᎪᏗ ᏏᏅᏓ ᎨᏒ ᎾᎿ ᏣᎳᎩ ᎠᏰᎵ ᎤᎾᏓᏁᎸ ᎠᎴ ᎤᏂᎪᎲ ᎣᏥᏯᎥ ᎠᎴ ᎠᏂᏃᎮᏍᎬ ᎾᏍᎩ ᎤᏪᏔ ᏗᎦᏓᏲᏍᏗ ᏓᎾᏁᎶᎲᏍᎬ, ᎠᎴ ᎣᏣᏓᏛᏛᎲᏍᎬ ᏧᏂᏍᏓᏩᏛᏍᏙᏗ ᏚᏂᎲᎢ, ᏄᏍᏛ ᏯᏛᏗᎢ. ᎾᏍᎩ ᎢᏳᏍᏗ ᎠᏁᏙᎰ ᎪᎨᏲᎲᏍᎪ ᎠᎴ ᎯᎠ ᏄᏂᏪᏒ, ᎾᏍᎩ, ᏏᏅᏓ ᎢᏳᏓᎵ ᏗᏠᎯᏍᏗ ᎨᏒ ᏙᏓᏲᏣᏠᏏ ᎠᎭᏂ ᎠᎴ ᏂᏓᏲᏣᏛᏁᎵ,”’ ᎠᏗᏍᎬᎢ. “ᏃᏊ, ᎾᎯᏳ ᎩᎶ ᏛᎤᎵᏃᎮᏟ ᎠᎴ ᎠᎨᏯ ᎤᏚᎵᏍᎬ ᏔᎷᏣ ᏗᎪᏢᏗ ᏧᏕᏲᏗ, ᏕᎯᏯᏐᏙᏯ ᎠᏆᏛᏅᎢ.” --- Sellers ᎠᏗᏍᎬ ᎢᎦ ᎠᎵᎮᎵᎬ ᎾᏍᎩ ᏣᎳᎩ ᎠᏰᎵ ᏂᎦᏓ ᎯᎠ ᎾᎾᏛᏁᎲ ᎾᏍᎩ ᏍᎦᏚᎩ ᎤᏙᏢᏒᎢ. --- “Ꮭ ᎡᎵ ᎢᎦ ᏱᎦᏥᏃᎮᎵ ᎾᏍᎩ ᎾᏛᏁᎲ ᏣᎳᎩ ᎠᏰᎵ,” ᎠᏗᏍᎬᎢ. “ᏝᏃ ᏱᎾᎦᏲᏣᏛᎦ ᎯᎠ ᏥᏃᏣᏛᏁ ᎾᏍᎩ ᏄᏙᏢᏒᎾ ᏱᎩ.” --- ᎤᎪᏛ ᎠᏕᎶᎰᎯᏍᏗ ᏲᏚᎵ ᎾᏍᎩ ᎯᎠ ᏄᎵᏍᏔᏂᏙᎸ Enlightenment Series, visit www.facebook.com/CNCCO.

--- ---
05/20/2015 08:30 AM
ᎠᏭᏂᏴᏍᏗ, ᎣᎦᎵᎰᎹ. – ᏣᎳᎩ ᎠᏰᎵ ᎨᎳ Albert Eagle, Stilwell, ᎾᏞᎬ ᎤᎾᏩᏛᎲ ᎠᏂᏍᎬᏘ ᏂᎦᏚᏏᏁ ᏁᎳᏚ ᎢᏍᎪᎯᏧᏈ ᏔᎵᏍᎪ ᏧᏁᎳ ᎤᏕᏘᏴᏌᏗᏒ ᎦᎴᏴᏔᏅᎢ, ᏣᎳᎩ ᏧᎴᎯᏌᏅᎢ, ᎤᏬᎭᎵ ᎢᎬᏱ ᎤᎪᎲ ᎪᏪᎵ ᎦᎴᏴᏔᏅ ᎾᏍᎩ ᏅᎩᏍᎪ ᎢᎸᏢ ᎾᏕᏘᏯ ᎾᏍᎩ ᎤᎵᏏ, Dora Adair, ᏓᎪᎵᏱᏍᎬ ᎪᏪᎵ ᏚᎾᎥᎢ. --- “ᎥᏍᎩ, ᎣᏂ ᎠᎩᎪᎯ ᏦᎦᏚ ᎠᏎ ᎢᎸᏢ ᏯᏆᏕᏘᏴᏓ ᎨᏎ ᎦᎸᎳᏗ ᏧᎾᏕᎶᏆᏍᏗ ᎾᎥ ᎤᏓᎷᎸ ᏗᏆᏕᎶᏆᏍᏗ. ᎡᎵᏏ ᎤᏢᎥ ᎾᏍᎩ ᎪᏪᎵ ᎦᎴᏴᏔᏅ ᎦᏂᏟ ᎠᎴ ᏂᏚᏓᎴ ᎪᏪᎵ ᏓᎪᎵᏱᏍᎬᎢ ᏥᏯᏛᏛᏅ ‘ᎦᏙᎤᏍᏗ ᎯᎠ?’ ᎠᎴ ᎯᎠ ᏄᏪᏒ, ᎾᏊᏛ ᎤᏪᏘ ᎪᏪᎵ ᎦᎴᏴᏔᏅ ᎠᏆᎵᏏᏅᏙ ᎾᏕᏘᏯᏊ ᎾᎩᏃᎢ,” ᎤᏛᏅ Eagle. --- Eagle Ꮭ ᏙᎯᏳ ᏳᏅᏔ, ᎢᎦ ᎠᏅᏓᏗᏍᎬ, ᎤᎵᏏ ᏦᎢ ᎢᏳᏩᎪᏗ ᎤᏔᎾ ᎤᎵᏏ, Susie Livers, ᎠᎴᏧᎦᏴᎵᎨ, Chulio Livers ᎠᎴ Eliza Jackson, ᎤᏂᏃᏞ ᎾᏍᎩ ᎪᏪᎵ ᎦᎴᏴᏔᏅ ᎤᏂᎷᏣ ᏗᎨᏥᏱᎳᏫᏛᎲᎢ ᎾᎿ ᎠᏂᏴᏫᏯ ᎤᏂᎲ ᎦᏙ ᎤᏂᎷᎯᏍᏗᎢ ᏅᏃᎯ ᏚᎾᏠᏱᎸ ᏁᎳᏚ ᎢᏍᎪᎯᏧᏈ ᏦᏍᎪ ᏧᏁᎳ ᎠᎴ ᏦᏍᎪ ᏐᏁᎳ ᎢᎪᎯᏓ. --- ᎠᏗᏍᎬ ᎾᏍᎩ ᏧᎪᎮ ᎾᏕᏘᏯ Ꮭ ᏰᎵᏍᎨ ᎤᏩᏛᏗ ᎪᏪᎵ ᎦᎴᏴᏔᏅ ᎪᏪᎸ ᏂᏧᎵᏍᏔᏅᏍᏔᏅ, ᏄᏰᎸᏛ ᎤᏂᏃᏢ ᎠᎴ ᎢᏴ ᏳᏕᏘᏴᏓ ᎨᏒᎢ. --- “ᏦᎦᏚ ᎢᏳᏕᏘᏴᏓ, Ꮭ ᏯᎦᏎᏍᏙ ᏂᎦᎵᏍᏔᏅᏍᎬ ᎣᏂ ᎠᏕᎶᎰᎯᏍᏗ ᎨᏐᎢ. ᎤᏁᎳᎦ ᎨᏒ ᎾᏍᏳ ᎠᎴ ᏃᏊ ᏔᎵᎭ ᎢᏳᎾᏙᏓᏆᏍᏗ ᏥᎨᏒ (ᎧᏬᏂ ᏥᎧᎸ) ᏥᏅᎦᎵᏍᎬ ᎤᏪᏘ ᏗᏎᎯᏍᏗ ᎤᏤᎵ ᎢᏳᎵᏍᏔᏅ ᎾᎿ ᎦᎸ ᏕᎦᎸᏗ ᎭᏫᏂᏴ,” ᎠᏗᏍᎬ. --- ᎾᏍᎩᏃ Eagle ᏭᎴᏌ ᏕᎦᎶᏗ ᎢᎸᏍᎩ ᏚᏙᏒ ᏗᎪᏪᎳ ᏗᎪᏪᎵ, ᎾᏍᏊ ᎪᏪᎵ ᎦᎴᏴᏔᏅ. --- “ᎢᎬᏱ ᎢᏳᏍᏗ ᎠᏆᏓᏅᏖᎸ ᎾᏍᎩ ‘ᎦᏅᏓᏗᎠ ᎯᎠ,”’ ᎤᏛᏅ. “ᏣᏅᏔᏍ ᏓᎩᏴᏈᏕᏏ, ᎤᏍᏗ ᎤᏲᏨ ᎢᎦ ᎠᏩᎵᏏᏅᏛ. ᎢᏳᏍᏗ ᎠᎩᎪᎲ ᎾᏍᎩ ᎢᏴ ᎦᎴᏴᏔᏅ ᎨᏒ” --- ᎢᏳᏍᏗ ᎠᏗᏍᎬ Eagle ᎤᏍᏆᏂᎪᏗ ᎨᏒ ᎾᏍᎩ ᎢᏴ ᎦᎴᏴᏔᏅ ᎨᏒ ᎾᏍᎩ ᏗᎨᏥᏱᎳᏫᏛᎲ ᎠᎴ ᎤᏴᏢ ᎠᎴ ᎤᎦᎾᏮ ᏧᎾᏟᎴᎢ. --- ᎤᏔᎾ ᎠᏛᏗ ᎨᏒ Eagle ᎠᎴ ᎠᏂᏏᏓᏁᎸ ᏗᎾᏓᏅᏛ ᎦᏙᎲ ᎯᎠ ᎪᎱᏍᏗ ᏧᏅᎾ ᎤᎾᏓᏅᏖᎴ ᏂᏓᏳᏂᎾᏫᏗ ᎯᎠ ᎪᏪᎵ ᎦᎴᏴᏔᏅ ᎨᏥᏱᎴᎾ. ᎾᏍᎩ ᎯᎦᏍᎪ ᏦᎢ ᎢᏳᏕᏘᏴᏓ ᎠᏗᏍᎬ Ꮭ ᏳᏚᏅᏖᎴ ᎤᏛᏗ ᎤᎵᏏ ᎪᎯᎦ ᏥᎨᏒ ᏄᏰᎵᏛ ᎤᏂᏃᏢ ᎾᎿ ᎠᏂᏴᏫᏯ ᎤᏂᎷᎯᏍᏗ ᎦᏓ ᎠᎲᎢ., ᏲᏎ ᏯᏆᏓᏛᏛᏁ Ꮟ ᏤᎲ ᎡᎵᏏ. --- “ᎦᏓᏅᏖᏍᎬ ᏲᏎ ᏱᏥᏯᏛᏛᏁᎢ. ᎩᎶ ᏱᏥᏩᏛᎮ ᎤᎦᏎᏍᏗ ᎯᎠ ᎪᏪᎵ. ᏝᏃ ᎾᏍᎩ ᎢᏳᏍᏗᏓᏂ ᏴᏓᏅᏖᏍᎪ ᎾᏍᎩᏊ ᏲᏕᏘᏴᏓ ᏱᎩ,” ᎠᏗᏍᎬᎢ. --- ᎤᎾᏟᏃᎮᏠᎿ Eagle ᎢᎬᏱ, ᏣᎳᎩ ᏧᎴᎯᏌᏅᎯ ᏧᎸᏫᏍᏓᏁᎯ ᏚᎪᎵᏰᎥ ᏗᏓᏟᎶᏍᏔᏅ ᎾᎿ ᏅᎩ ᏚᎦᏅᏓᏛ ᎠᎴ ᎤᎪᎲ ᏚᏙᎥ Walter Adair ᎾᏍᎩ ᏚᏂᏃᏣᏞ ᎠᏙᎩᏯᏍᎩ ᎠᎧᎻᏗ ᎢᎦᎵᏍᏗᏍᎩ ᎾᏍᎩ ᎫᏫᏍᎫᏫ ᏍᎦᏚᎩ. ᎯᎠ ᎪᏪᎵ ᏗᎦᏃᏣᎵᏍᎩ ᎾᏍᏊ ᎪᏪᎸ ᎣᏍᏓ ᎨᎦᏅᏔ ᎠᏣᎳᎩ John Ridge ᎠᎴ Major Ridge, ᏃᎴᏍᏊ Tesahdaski ᎠᎴ James Foster. --- ᏧᎸᏫᏍᏓᏁᎯ ᎤᏛᎪᏔᏅ Eagle ᏄᏍᏛ ᎤᏩᏛᎲ ᎾᎿ Adair ᏚᏙᎥ ᎠᎴ Eagle ᎤᏛᏅ ᎤᎦᏛᏂᏓᏍᏗᎢ. ᎣᏂᏴ, Eagle ᏚᏃᎯᏎᎸ ᎪᏪᎵ ᏧᏂᎸᏫᏍᏓᏁᎯ ᎾᏍᎩ Walter Adair ᎾᎿ ᎦᎵᎴᎩ ᎤᏔᎾ ᎤᏚᏓ ᎨᏒ ᎠᎴ ᎾᏍᎩ ᏄᏰᎶᏕ ᎪᏪᎵ ᎦᎴᏴᏔᏅ ᏧᎾᎵᏏᏅᏕᎢ ᎤᎪᏓ ᏧᏕᏘᏴᏓ. --- ᏙᎯᏳᏃ Eagle ᎤᏛᏅ ᎾᏍᎩ ᎠᎴ ᎠᏂᏏᏓᏁᎸ ᎠᎾᏁᎶᏗ ᎢᎸᏢ ᎤᏂᏢᏗ ᎯᎠ ᏍᎪᎯᏧᏈ ᏁᎵᏍᎪ ᎦᎵᏉᎩ ᏳᏕᏘᏴᏓ ᎪᏪᎵ ᎦᎴᏴᏔᏅᎢ, ᎤᏓᏅᏖᎸ ᎤᏩᏌ ᎠᎴ ᎤᏙᎢ, Margaret Wermy, ᎢᎸᏢ ᎤᏂᏢᏗ ᎾᎿ ᎠᏂᏣᎳᎩ ᎤᎾᏕᏘᏱᏍᎬ ᎠᏍᏆᎵᏍᎬᎢ, ᎾᏍᎩ ᎡᎵᏊ ᎠᏂᏣᎳᎩ ᏧᎾᏓᎴᏅ ᎠᏰᏟ. --- “ᎥᎩᏙᏃ ᎾᏍᏊ ᎤᏤᎵ, ᎣᎩᎾᏚᎵ ᎠᏍᏆᏂᎪᏙᏗ, ᎠᎴ ᎢᎸᏢ ᎠᏢᏗ ᏴᏫ ᎬᏩᏂᎪᏩᏛᏗ ᎾᎿ ᏚᎵᏍᏗ ᎧᎸ ᏥᏓᎵᎮᎵᎪᎢ. ᏲᎩᎾᏚᎵ ᎠᏂᏐᎢ ᎠᏂᏴᏫ ᎤᏂᎪᏩᏛᏗᎢ, ᎠᏂᏣᎳᎩ,” ᎠᏗᏍᎬᎢ. “ᏙᎯᏳ ᏂᎨᎵᏍᎬ ᏂᎦᏓ ᎤᏂᎪᏩᏛᏗ ᎠᏆᏚᎵᎭ.” --- CHC interim Archivist Jerry Thompson ᎠᏗᏍᎬ ᎠᏍᏆᏂᎪᏍᎬ ᎾᎿ ᎪᏪᎵ ᎦᎴᏴᏔᏅ ᎢᎦ ᎣᏍᏓ ᎠᏍᏆᏂᎪᏔᏅ ᎨᏒᎢ. ᎠᎵᏏᏅᏙᏗ, Thompson ᏚᏟᎶᏍᏔᏁ ᎾᏍᎩ Eagle ᎬᏩᏍᏆᏂᎪᏙᏗ ᎤᏪᏘ ᎪᏪᎵ ᎦᎴᏴᏔᏅᎢ. --- “ᎾᏍᎩ ᎾᎠᏂᎨᏍᏗ ᏔᎵᏧᏈ ᏳᏕᏘᏴᏓ ᎪᏪᎵ ᎦᎴᏴᏔᏅ, ᎢᎦ ᎣᏍᏓ Ꮟ,” ᎠᏗᏍᎬ Thompson. “ ᎯᎠ ᎪᏪᎳᏅᎢ ᎤᏩᏌ ᎢᎦ ᎣᏍᏓ ᎠᎪᏩᏛᏗ ᎬᎪᎵᏱᏓᎾᏍᎩ ᎢᏴ ᎦᎴᏴᏔᏅᎢ. ᎾᏍᎩᎾ ᎠᎩᏃᎯᏎᎲ ᎠᎴ ᎢᏳᏍᏗ ᏥᎪᏩᏘᏍᎬ, Ꮭ ᎤᎪᎲ ᏱᎨᏎ ᎭᏫᎾᏗᏢ ᎤᏴᏈᏕᏓ ᏱᎨᏎ ᎠᎴ ᏚᏟᎶᏍᏔᏃᏂ ᎠᎴ ᎭᏫᎾᏗᏢ ᎤᏂᎪᎵᏰ, ᎤᏍᏆᏂᎪᏗ ᎨᏒᎢ. ᎠᎪᏩᏛᏗ ᎨᏒ ᎤᎧᏛ ᎩᎳ ᎤᎪᎲ ᎭᏫᎾᏗᏢ ᎪᏪᎵᎢ. ᎠᎴ ᎾᏍᎩ ᎤᎾᎡ ᎾᎿ ᎠᏂᏏᏓᏁᎸ ᎪᎯᏓ ᎣᏍᏓ ᎠᏍᏆᏂᎪᏕ ᎤᎵᏏᏅᏕᎢ ᎯᎠ ᎪᏪᎵ ᎦᎴᏴᏔᏅᎢ ᏬᏌᏂᏴᎢ.”

--- ---
05/05/2015 08:22 AM
ᎢᎪᏓ ᏗᎦᏚᎲ, ᎣᎦᎵᎰᎹ. – ᎦᏬᏂᏍᎩ Luke Williams ᎤᏃᎮᏢ ᎤᏅᏛ ᎢᎦ ᎤᎾᏁᏍᎨᎲ ᎠᎴ ᏄᏅᏔᏅ ᏔᎵᏁ ᎤᎾᏁᏍᎨᏓ ᎠᏂᏣᎳᎩ ᎠᏂᎨᏯ ᏧᎾᏕᎶᏆᏍᏗ ᎤᏬᏂᏒ ᎾᎿ ᎢᎾᏓᏛᎠᎾ ᏍᎦᏚᎩ ᏧᎾᏓᎴᏅ ᎤᎾᏙᏢᎯ ᏓᎾᏠᏍᎬ ᎾᎿ ᎧᏬᏂ ᏁᎳᏚᏏᏁ. --- ᎾᎿ ᏚᏂᏃᏗ ᎧᎸ ᏁᎳᏚ ᎢᏍᎪᎯᏧᏈ ᏅᎩᏍᎪ ᏑᏓᎵ ᎤᏕᏘᏴᏌᏗᏒ, ᎤᎬᏫᏳᎯ ᏣᏂ ᎫᏫᏍᎫᏫ ᎤᏃᎮᎸ ᎤᏃᎮᎸ ᏗᎪᏢᏗ ᏔᎵ ᏣᎳᎩ ᎠᏰᎵ ᎦᎸᎳᏗ ᏧᎾᏕᎶᏆᏍᏗ ᎠᎴ ᎤᎾᏅᏔ ᎤᎾᏕᎶᏆᎥ ᎤᎪᏛ ᏧᎾᏕᎶᏆᏍᏗᎢ, ᏌᏊ ᎾᎿ ᎠᏂᏧᏣ ᎠᎴ ᏌᏊ ᎾᏍᏊ ᎠᏂᎨᏳᏣ. ᎠᎾᏁᏍᎨᎲ ᎤᎾᎴᏅᎲ ᏁᎳᏚ ᎢᏍᎪᎯᏧᏈ ᏅᎩᏍᎪ ᎦᎵᏉᎩ ᎤᏕᏘᏴᏌᏗᏍᏒᎢ ᎾᎿ ᎠᏂᏧᏣ ᏧᎾᏕᎶᏆᏍᏗᎢ ᎤᏙᏢᏒ ᎾᎿ ᏑᏟᎶᏓ ᎠᏰᏟ ᎤᎦᎾᏮ ᎤᏕᎵᎬ ᎢᏗᏢ ᏓᎵᏆ ᎠᎴ ᎠᏂᎨᏳᏣ ᏧᎾᏕᎶᏆᏍᏗ ᎾᎿ ᎠᏭᏂᏴᏍᏗ, ᎾᏍᎩ ᎠᏎ ᏑᏟᎶᏓ ᎠᎴ ᎠᏰᏟ ᎤᎦᎾᏩ ᎢᏗᏢ ᏓᎵᏆ ᎦᏚᎲᎢ. --- “ᎢᏧᎳ ᎯᎠ ᏓᎾᏁᏍᎨᏍᎬ ᏦᎢ ᎢᏗᎦᎸᎳᏗ ᏂᏚᏅᏁᎸ ᏗᎬᏓᏅ ᏚᏅᏔᏅ ᎾᎿ ᏧᏔᎾ ᏚᏁᏘᏁ ᏦᎢ ᏂᏚᏅᏏᏴ. ᎯᎠ ᎠᎾᏁᏍᎨᏍᎬ ᎠᏟᎶᏓ ᏍᎪᎯᏧᏈ ᏁᎳᏍᎪ ᎯᏍᎩ ᎢᎳᏏᏓ ᎢᎦᏅᎯᏓ ᎠᎴ ᏍᎪᎯᏧᏈ ᏐᏁᎳ ᎢᎳᏏᏗ ᎢᏯᏖᎾ, ᎠᎴ ᏌᏊᎭ ᎯᎠ ᏓᎾᏁᏍᎨᏍᎬ ᏓᎵᎬᏩᏢᏍᎬ ᏑᏓᎵᏍᎪ ᏯᎦᏴᎵ,” ᎠᏗᏍᎬ Williams. --- ᎢᎦᏓᏃ ᏗᎪᏪᎵ ᏓᏅᏗᏍᎬ ᏓᎾᏕᏲᎲᏍᎬ ᏧᎾᏕᎶᏆᏍᏗ ᎾᎿ geometry, Greek history, algebra, geography ᎠᎴ vocal ᏗᎧᏃᎩᏍᏗ. --- ᎾᎿ ᎤᎵᎮᎵᏍᏗ ᏧᏪᏥ ᏧᏅᏍᎦᎶᏗ ᎤᎾᏙᏓᏆᏍᎬ ᎦᏰᏉᏂ ᏍᎪᎯᏁ, ᏁᎳᏚ ᎢᏍᎪᎯᏧᏈ ᏁᎵᏍᎪ ᎦᎵᏉᎩ ᎤᏕᏘᏴᏌᏗᏒ, ᎾᎿ ᏣᎳᎩ ᎠᏂᎨᏳᏣ ᏧᎾᏕᎶᏆᏍᏗ ᎪᎱᏍᏗ ᏧᎵᏍᏙᏔᏁ ᎤᏥᏠᏎ ᎠᎴ ᏂᎦᏓᏊ ᎢᏳᏍᏗ ᎤᎪᏁᎢ. --- ᎾᏍᎩ ᎤᏩᏌ ᏗᎬᏓᏅ ᏗᎬᏔᏅ ᏚᏂᎸᏫᏍᏓᏁᎸ ᎠᎴ ᏧᏔᎾ ᏥᏕᎨᏘ ᏧᏩᏌ ᏕᎦᏙᎨ. ᏦᎢ ᎢᎦ Ꮟ ᏕᎨᏔ ᎢᎬᏯᏗᏢ ᏣᎳᎩᎯ ᏧᎾᏓᎴᏅ ᎠᏰᏟ. --- ᏏᏅᏓ ᎢᏴ ᏭᏟᎢᎶᏟ, ᎤᎬᏫᏁᎯ Dennis Bushyhead ᎣᏏ ᏱᎦ ᏱᎦᏁᏍᎨᎯᏎᏂ ᎯᎠ ᏧᎾᏕᎶᏆᏍᏗᎢ ᎠᎴ ᎤᏃᏪᎳᏅ ᎠᏔᏲᎯᎯ ᎠᏂᏍᎬᏘ ᏔᎵᏍᎪ ᏌᏊᎯᏁ, ᏁᎳᏚ ᎢᏍᎪᎯᏧᏈ ᏁᎵᏍᎪ ᎦᎵᏉᎩᏁ ᎤᏕᏘᏴᏌᏗᏒ, ᎤᏓᏅᏍᏗ ᎤᎾᏁᎢᏍᏗ ᎤᏴᏢ ᎢᏗᏝ ᎠᏍᏛ ᏓᎵᏆ ᎾᎠᏂᎨ ᎢᏤᎢ ᎠᎹ ᎦᏁᎲ ᏚᏙᎥ Hendrick’s ᎦᏅᎪᎬᎢ. --- Charles Edward Ilsley of St. Louis, ᎾᏍᏯ ᎤᏤᎵ ᎨᏎ ᎾᏍᎩ architectural firm. ᎾᏍᎩ ᎠᏑᏰᏓ ᎨᏎ ᎾᎿ ᏧᏟᎶᏍᏙᏗ ᎦᎵᏦᏕ ᎠᏁᎩᏍᏗᎢ.ᎤᏍᏆᏕ ᏓᏟᎶᏍᏗᏍᎬ ᎦᏰᏉᏂ ᏁᎳᏚ ᎢᏍᎪᎯᏧᏈ ᏁᎵᏍᎪ ᎦᎵᏉᎩ ᎤᏕᏘᏴᏌᏗᏒ, ᎠᎴ ᎾᏍᎩ ᏦᎢ ᏯᎦᎸᎳᏗ ᏗᎬᏓᏅ ᎬᏔᏅ ᎠᏁᏍᎨᎲᎢ ᎾᎿ ᏔᎵ ᏂᏚᎬᏫᏁᏒ ᏕᎪᏯᏕ ᎤᏠᏯ L ᎤᏙᏢᏒᎢ. ᎾᎿ Richardsonian—Romanesque ᎤᏠᏯ ᎠᏁᎩᏍᏗ ᏚᏙᎡᎢ ᎾᎿ ᏔᎵ ᎠᎴ ᏦᎢ ᎢᎬᎸᎳᏗ ᎾᎿ conical ᎦᎵᏦᏘ, ᎯᏍᎩ ᏯᎦᏴᎵ ᎤᎭᎸᏂ ᎤᎾᏗᎢ ᎠᎴ ᎢᎸᏍᎦ ᏗᎦᏐᏆᎸ ᎦᎸᎳᏗ ᎢᎬᎾ ᎾᎿ ᏦᎳᏂ ᎠᎴ ᏗᎦᎶᏍᏗᎢ. --- ᎾᏍᎩ ᎯᎠ ᏳᎾᏁᏍᎨᎯ ᎯᎩᏍᎪ ᎦᎵᏉᎩ ᏯᎦᏴᎵ ᎯᏍᎩᏧᏈ ᏧᎵᎬᏩᎶᏗ ᎨᏎᎢ. ᏣᎳᎩ ᎠᏰᎵ ᎬᎾᏕᎾ ᏗᏂᎳᏫᎩ ᎤᏂᏁᏤ ᎯᎠ ᎤᎾᏁᎢᏍᏗ ᎤᏂᏍᏆᏗᏍᏗ ᎾᎿ ᎦᎶᏂ ᎢᎬᏱ, ᏁᎳᏚᎢᏍᎪᎯᏧ ᏁᎵᏍᎪ ᏧᏁᎳ. ᎠᎾᏁᏍᎨᏍᎬ ᎤᎾᎴᏅᎲ ᏅᏓᏕᏆ ᏦᎢᏁ, ᏁᎳᏚ ᎢᏍᎪᎯᏧᏈ ᏁᎵᏍᎪ ᎦᎵᏉᎩ ᎤᏕᏘᏴᏌᏗᏒᎢ. ᏅᏗᎦᎵᏍᏙᏗᏍᎨ ᎾᎠᏂᎨᏍᏗ ᎠᏥᎳᎦᏅᏅ ᏦᏍᎪ ᎢᏳᏟᎶᏓ ᎨᏎ ᎫᏐᎢ, ᏂᎦᏓ ᎠᏁᎢᏍᏙᏗ ᎠᏅᏔᏅᏍᎬ ᎾᎥᏆ ᎠᎾᏁᎶᏗᏍᎬ ᎤᏂᏩᎯᏍᏗ, ᎠᏗᏍᎬ Williams. --- ᏅᏯ ᎤᏂᎴᏍᏗ ᎾᎥ ᏓᎵᏆ ᎠᏓᏁᎸᏍᎬ ᎪᏍᏚᎤᏁᎬ ᎠᎴ ᏃᏯᏅᏯ ᎠᏎ ᏗᎬᏙᏗ ᎨᏒ ᎯᎠ ᎤᏔᎾ ᏚᎫᏍᏓᎥ ᏅᏯ ᎠᎴ ᏦᎳᏂ ᏅᎩ ᏂᏕᎬᏛᎢ. ᏗᏓᎶᏂᎨ ᏃᏥ ᎠᏁᏢᏍᎬ ᏧᏯᏖᎾ ᎾᎿ ᏗᏒᏓᎾᎳᏗᏍᏗ, ᎠᏁᎢᏍᏙᏗ ᎠᎴ ᎠᏲᏓᏠᏙᏗ, ᎠᎴ ᎾᎥ ᏗᎬᏓᏅ ᏧᏃᏢᏗ ᎾᎿ ᎤᎪᏛ ᏱᏚᏂᏂᎬᎦ ᎾᎿ ᎠᎾᏁᏍᎨᏍᎬᎢ,” ᎠᏗᏍᎬᎢ. --- ᎤᎳᎪᎲᏍᏗ ᏁᎳᏚ ᎢᏍᎪᎯᏧᏈ ᏁᎵᏍᎪ ᏧᏁᎳ ᎤᏕᏘᏴᏌᏗᏒ, ᏗᏂᎳᏫᎦ ᎤᏂᎶᎯᏍᏔᏅ ᎤᎪᏛ ᎯᎠ ᎢᎦ ᏅᎩ ᏯᎦᏴᎵ ᎤᏂᏍᏆᏗᏍᏙᏗ ᎠᎾᏁᏍᎨᏍᎬᎢ, ᎾᏍᎩ ᎠᏠᏯᏍᏛ ᎤᏂᏩᎯᏍᏙᏗ ᏔᎷᎩᏍᎩ ᎤᎾᏐᏯᏍᏙᏗ ᎬᏩᏕᏯᏓ ᎣᏂ. --- ᎾᎿ ᎧᏬᏂ ᏁᎳᏚᏏᏁ, ᏁᎳᏚ ᎢᏍᎪᎯᏧᏈ ᏁᎵᏍᎪ ᏐᏁᎳ ᎤᏕᏘᏴᏌᏗᏒ, Ilsley ᏫᏚᏲᏎ ᎾᎿ ᎠᏍᏆᏙᏅ ᎠᏓᏁᎸ ᎾᎿ ᏧᏃᏱᎾ ᎠᏂᎳᏍᏓᏢ ᏗᎾᏁᏍᎨᏍᎩ ᎠᏂᎧᎻᏗ, ᎠᎴ ᎾᎿ ᎠᏂᏍᎬᏘ ᎦᎵᏉᎩᏁ ᎠᎾᎵᎮᎵᎬ ᎤᏂᏍᏆᎸᎲᎢ “ᎠᎾᎵᎮᎵᎬ ᎠᎾᎴᏂᏍᎬ ᎾᎿ ᏣᎳᎩ ᎠᏂᎨᏳᏣ ᏧᎾᏕᎶᏆᏍᏗ,” ᎾᎿ ᎦᎶᏂ ᏔᎵᏍᎪ ᏑᏓᎵᏁ, ᏧᎾᏕᎶᏆᏍᏗ ᏚᏂᏍᏚᎢᏒ ᏗᎦᎶᎯᏍᏗ ᎠᎴ ᎦᏳᎳ ᏧᏃᏪᎳᏅ ᏔᎵᏧᏈ ᏦᏍᎪ ᏔᎵ ᏯᏂ ᎠᏂᎨᏳᏣ ᏧᎾᏕᎶᏆᏍᏗ ᎤᎬᏩᏟ. --- Williams ᎠᏗᏍᎬ ᎠᏓᏁᎸ ᎣᏍᏓ ᏂᎬᎾᏅ ᏯᏛᎾ ᎦᎵᏦᏕ ᏕᎪᏢᏒ ᏙᏯ ᏤᏓᏍᏗ, ᎤᏗᏢᎦ ᎠᎴ ᎤᏴᏢ ᎠᎹ ᏃᎴ ᎠᎹ ᎤᏔᏃᎸᏓ ᎠᎦᏃᏗᏍᎩ ᎪᏢᏒ ᎠᎴ ᏴᏫ ᎤᎾᏦᏗ ᎠᎵᏌᎳᏗᏍᎩ. ᎾᏍᏊ, ᎠᏓᏁᎸ ᏦᎢᏧᏈ ᎯᎦᏍᎪ ᏑᏓᎵ ᏗᏦᎳᏂ ᏕᎪᏢᏒ ᎠᎴ ᏔᎵ ᎦᎵᏆᏍᎪ ᎢᎳᏏᏓ ᎢᎦᏘ ᏓᎱᏣᏬᎳᏛ ᎾᎿ ᎤᏃᎴ ᎤᏪᏓᏍᏗ ᎾᎿ ᎠᏓᏁᎸ ᎤᏔᎾ ᎠᏙᏙᏗ. ᎾᏍᎩᏃ ᏐᏁᎳᏍᎪ ᏧᏁᎳ ᎢᎳᏏᏓ ᎢᎦᏘ ᎤᎭᎸᎾ ᎦᏛᎢ ᎾᎿ ᎧᎸᎬ ᎢᏗᏢ ᎠᏓᏁᎸᎢ ᎾᎿ ᎤᏴᏢ ᎢᏗᏢ ᎨᏒ ᏓᎵᏆ. --- “ᎾᏅ L ᎢᏳᏍᏗ ᎠᏓᏁᎸ ᎤᏠᏯᏍᏛ ᏄᎬᏫᏳᏒ ᎧᎸᎬ ᎠᎴ ᎤᏕᎵᎬ ᏫᎪᏯᏛ ᎠᏟᎶᏓ ᏔᎵᏧᏈ ᏔᎵᏍᎪ ᏑᏓᎵ ᎢᎳᏏᏓ ᎢᎦᏅᎯᏓ ᎠᎴ ᎦᎵᏆᏍᎪ ᏧᏁᎳ ᎢᎳᏏᏓ ᎢᏯᏖᎾ. ᎤᏍᏗᎯᎨ ᎤᏓᏢ ᏩᎪᏛ ᏫᎪᏯᏛ ᎠᏟᎶᎠ ᏍᎪᎯᏧᏈ ᏅᎩᏍᎪ ᏑᏓᎵ ᎢᎳᏏᏓ ᎢᎦᏅᎯᏓ ᎠᎴ ᏅᎩᏍᎪ ᎢᎳᏏᏓ ᎢᏯᏖᎾ,” ᎠᏗᏍᎬᎢ. --- ᎢᎬᏱ ᎠᏲᏓᏝᎲ ᎠᏠᏯᏍᏛ ᎢᎬᏱ ᎠᏍᏚᏅ ᎠᏴᏍᏙᏗ ᎾᏍᎩ ᎠᏠᏯᏍᏗ ᎪᏛᏗᎢ, ᎤᏠᏅᏛ ᎡᏓᏍᏗ ᎾᏍᎩ ᎪᏠᏯ ᎢᎦᏅᎯᏓ ᏔᎵᏧᏈ ᏔᎵᏍᎪ ᏑᏓᎵ ᎢᎳᏏᏓ ᎢᎦᏅᎯᏓ ᎠᏓᏁᎸᎢ, ᎯᏍᎩ ᏧᏔᎾ ᏕᎧᏅᏑᎸ, ᎤᎾᏅᏗ, ᎤᎾᏓᏙᎵᏍᏙᏗ, ᎠᏓᏍᏓᏴᏗ, ᎠᎾᏓᏍᏓᏴᎲᏍᎩ ᎤᏂᏍᏆᏂᎪᏔᏅᎲᏍᏗ, ᎠᎴ ᎤᎾᎵᏍᏓᏴᏗᎢ (ᎾᎿ ᎤᏴᏢ--ᎤᎦᎾᏮ ᎪᏯᏛᎢ), ᎾᏍᎩ ᏭᏔᏂᏴ ᎧᏅᏑᎸ ᎾᎿ ᎢᎬᏱ ᎠᏲᏓᏢᎲᎢ. --- ᏔᎵᏁ ᎠᏲᏓᏢᎲ ᏕᎧᏅᏑᎸ ᎢᏧᎳ ᏗᎬᎪᏛ ᎠᏰᏟ ᎦᎳᏅᏛᎢ. ᏦᎢᏁ ᎠᏲᏓᏢᎲ ᏧᏔᎾ ᏗᏒᏍᏗ ᏕᎧᏅᏑᎸ ᎾᏍᎩ ᏗᎾᏬ ᏗᎦᏛᏗ ᏗᎪᏢᎯ ᎠᎴ ᏧᏍᏗᎯᎨ ᏗᏒᏍᏗ ᏕᎧᏅᏑᎸ ᏗᎾᏬ ᏗᎦᏛᏗ ᏂᏗᎪᏢᏒᎾ. ᎾᏍᎩᏃ ᎤᏴᏢᎧᎸᎬ ᎢᏗᏢ ᎤᏅᏏᏴ ᎾᎿ ᏦᎢᏁ ᎠᏲᏓᏢᎲ ᎾᎿ ᏧᏂᏢᎩ ᎤᏂᏴᏍᏗ ᎨᎡᎢ. --- ᎾᏍᎩ ᎠᏎ ᏦᎢ ᏧᏕᏘᏴᏓ ᎣᏂᏧᎾᏕᎶᏆᏍᏗ ᎤᎾᏁᏍᎨᏓ, ᏙᏯ ᏧᏁᏓᏍᏗ ᎠᎴ ᎠᏓᏁᎸ ᏂᎦᏓ ᏧᏒᏙᏓ ᏂᏕᎬᏅᏗᏓᏅ ᏚᏓᏲᏒ ᏚᏲᏨ. ᎾᏍᎩ ᏂᎬᎾᏅ ᏂᎦᏓ ᎤᏲ ᎨᏒ ᎠᏟᎦ ᏂᎬᏅ ᏦᎢᏧᏈ ᎢᎳᏏᏓ ᎠᏂᎩᏓ ᎾᎿ ᎤᏔᎾ ᎠᏓᏁᎸᎢ, ᎤᏛᏅ Williams. ᎠᎹ ᎤᏟᏍᏗ ᎤᎧᎵᏨ ᎾᏍᎩ ᎠᏔᎴᏒ ᎠᎴ ᎠᎹ ᎠᎴ ᏧᏓᎴᏅᏓ ᎤᏲ ᏂᎦᏓ ᏧᏏᏅᏎ ᎾᎿ ᏧᎾᏕᎶᏆᏍᏗᎢ. --- “ᎢᏳᏃ ᎾᏍᎩ ᎡᎵ ᎤᏐᏅ ᏂᎨᏒᎾ ᏱᎩ ᎾᏍᎩ ᏂᎦᏓ ᎤᏲ ᎨᏒ ᎾᏍᎩ ᏍᎪᎯᏧᏈᏛ ᎢᎳᏏᏓ ᎤᏣᏘᏂ ᎨᏒ ᎦᏅᎪᎬ ᎠᎹ Hendricks Spring ᏚᏙᎥᎢ. ᎢᏣᏅᏓᏛ, ᎾᎿᏃ ᎠᏂᏁᎩᏍᎬ ᎤᏴᏢ ᎠᎹ ᎤᎾᏗᏔᏍᏗ,” ᎠᏗᏍᎬᎢ. “ᏣᎳᎩ Advocate ᎤᏂᏃᎮᏢ ᎾᏍᎩ ᏧᎾᏕᎶᏆᏍᏗ ᎯᎠ ᏧᏒᏙᏓ ᏓᏲᎬ ᏂᎦᎵᏍᏗᏍᎬ ᎾᏍᎩ ‘ᏙᎯ ᎠᎯᎯ’ ᎤᎾᏛᏅᎢ.’ ᏃᏊᏃ ᎢᎸᏍᎩ ᏯᏂ ᏗᎾᏕᎶᏆᏍᎩ ᏚᏂᏲᎱᏒ ᎠᎴ ᎠᏂᏍᎦᎢᎲ ᎾᏍᎩ ᎤᏍᎦᏎᏗ ᎤᏗᏢᎲᏍᎩ, ᎠᏂᏣᎳᎩ ᎬᎾᏕᎾ ᏗᏂᎳᏫᎦ ᎤᎾᏓᏅᏒ ᎾᏍᎩ ᎦᎵᏦᏕ ᎪᏢᏒ ᏙᏯ ᎤᏁᏓᏍᏗ ᎠᏍᏚᏗᎢ. ᎣᏂ ᎯᎠ ᎤᏂᏍᏚᎾ, ᏗᎾᏕᎶᏆᏍᎩ ᎤᎾᎴᎾᏅᎲ ᏙᏯ ᏚᏃᏢᏅ ᏙᏯ ᏧᏁᏓᏍᏗᎢ ᎾᏍᎩ ᎧᎸᎬ ᎢᏗᏢ ᎣᏂ.” --- ᎠᏅᏱ ᏐᏁᎳᏚ ᎢᏍᎪᎯᏧᏈ ᏐᏁᎳ ᎤᏕᏘᏴᏌᏗᏒ, “ᎠᏲᎬ” ᏣᎳᎩ ᎠᏰᎵ ᎠᏰᎵ ᎤᏙᏢᏒ ᎤᏂᎾᏗᏅᏒ ᏧᎾᏕᎶᏆᏍᏗ ᎠᏓᏁᎸ ᎾᎿ ᎢᏤ ᏍᎦᏚᎩ ᎣᎦᎵᎰᎹ ᎾᎿ ᏅᎩᏍᎪᎯᏍᎩ ᏯᎦᏴᎵ ᏚᏂᎬᏩᎶᏔᏅ. ᏚᎵᏍᏗ ᏐᏁᎳᏚ ᎢᏍᎪᎯᏧᏈ ᏐᏁᎳ ᎤᏕᏘᏴᏌᏗᏒ, ᏗᎦᎶᎯᏍᏗ ᏚᏂᏍᏚᎢᏒ ᎾᎿ ᎤᏴᏢᎢ ᎧᎸᎬ ᏍᎦᏚᎩ ᎣᏍᏓ ᏧᎾᏕᎶᏆᏍᏗ. --- ᎪᎯᎢᎦ, ᎠᏓᏁᎸ ᏃᏊ ᏧᎾᏕᎶᏆᏍᏗᎢ ᎾᏍᎩ ᎤᏴᏢᎢ ᎧᎸᎬ ᏍᎦᏚᎩ ᎦᎸᎳᏗ ᏧᎾᏕᎶᏆᏍᏗᎢ. ᎾᏍᎩ ᎠᏂᏍᎬᏘ ᎦᎵᏉᎩᏁ, ᏔᎵ ᏯᎦᏴᎵ ᏂᎦᏚ ᎤᏕᏘᏴᏌᏗᏒ, CN, NSU ᎠᎴ ᏍᎦᏚᎩ ᏧᏂᎸᏫᏍᏓᏁᎯ ᎤᎾᎵᎮᎵᏨ ᏍᎪᎯᏧᏈ ᎯᏍᎩᏦᏁ ᎾᏕᏘᏯ ᎾᎿ ᎾᏓᏁᎶᎢ ᏧᎵᏍᏚᎢᏎ ᎠᏂᏍᎬᏘ ᎦᎵᏉᎩᏁ, ᏁᎳᏚ ᎢᏍᎪᎯᏧᏈ ᏁᎵᏍᎪ ᏐᏁᎳ ᎤᏕᏘᏴᏌᏗᏒᎢ.

--- ---
04/02/2015 12:00 PM
ᏓᎵᏆ, ᎣᎦᎵᎻᎹ. – ᎠᏂᎳᏍᏓᏢ ᏗᎾᏓᏘᏂᏙ ᎤᎾᏓᏟᏌᏅ ᎾᎿ ᎠᏅᏱ ᏔᎵᏍᎪ ᏑᏓᎵᏁ ᎾᎿ ᎠᏂᏣᎳᎩ ᎬᎾᏕᎾ ᏧᏂᎳᏫᏍᏗ ᎬᏂᎨᏒ ᎢᏳᏅᏗᎢ ᎾᏍᎩ ᏍᎪᎯᏧᏈ ᎯᎦᏍᎪ ᎢᏳᏕᏘᏴᏓ ᎠᏓᏁᎸ ᎾᎿ ᎣᏍᏓ ᏂᏛᏅᏁᎵ ᎯᎠ ᎪᎨᏯ ᎠᎴ ᎪᎦ ᎢᎦᏅᏔ ᎢᏳᎵᏍᏙᏗ ᎯᎠ ᎤᏪᏘ ᎠᏓᏁᎸ Ꮟ ᎪᎯᏓ ᎢᏳᎵᏍᏙᏗᎢ ᎠᎪᏩᏛᏗᎢ. --- ᎤᏂᎵᏓᏍᏗ ᎦᏳᎳ ᎤᎾᏛᏅᎢᏍᏗ ᎾᎿ ᎤᎦᎾᏮ ᎢᏗᏝ ᎠᏓᏁᎸ ᎾᎿ ᏧᏂᎸᏫᏍᏓᏁᎯ ᎤᎾᎴᏅᏗ ᎾᏅᏕᏍᎬ ᎤᏪᏘ ᎠᏑᏫᏒᎢ ᎠᎴ ᏓᏍᏚᏛᎢ, ᎢᏤ ᏧᏄᎶᏙᏗ ᎠᎴ ᏗᏤ ᏧᎬᏓᏅ ᏧᏂᏠᏗ ᎾᎿ ᏧᏲᏨ ᎨᏒᎢ, ᎾᏍᎩ ᏥᏄᏍᏛ ᎤᏪᏘ ᏗᎧᏃᏗ ᎢᏳᎵᏍᏙᏗᎢᎣ. --- ᏣᎳᎩ ᎠᏰᎵ ᏂᏧᎵᏍᏔᏅᏍᏔᏅ ᎠᏂᎦᏖᏃᎵᏙ ᎤᎾᏙᏢᎯ ᎾᏍᎩᎾ ᎠᎾᏈᏱᎭ ᎯᎠ ᎾᎾᏛᏁᎲᎢ ᎾᎿ ᎯᏍᎩᏧᏈ ᏯᎦᏴᎵ ᏧᎬᏩᎶᏗ, ᎠᎴ ᏚᏄᎪᏛ ᎾᎿ ᎦᎶᏂ ᎧᎸ ᎾᎿ ᎠᏂᏣᎳᎩ ᎬᎾᏕᎾ ᎠᏍᏆᎵᏍᎬᎢ ᎾᎿ ᏗᎦᎸᏫᏍᏓᏁᏗ ᏂᎨᏒᎾ ᎢᎦ ᎠᏍᏆᏗᏍᎬ ᏒᎾᏙᏓQsd. --- “ᎢᎦ ᎠᎵᎮᎵᏍᏗ ᎠᎭᏂ ᎠᎴ ᎢᎩᎭ ᎢᎩᏍᏕᎵᏍᎩ ᎠᎴ ᎣᏍᏓ ᎢᎬᏗ ᏂᎦᎥ ᏓᎾᏟᎶᏍᏗᏍᎪ, iii ᎠᏓᏁᎸ ᎾᏍᎩ ᏣᎳᎩ ᎠᏰᎵ,” ᎠᏗᏍᎬ ᎤᎬᏫᏳᎯ Bill John Baker. “ᎾᏍᎩ ᎨᏒ ᎤᏤᎵᏛ ᎠᏓᏁᎸ ᎾᎿ ᎠᏂᏣᎳᎩ ᎠᏂᏴᏫ ᎨᏒ ᏅᏗᎦᎵᏍᏙᏗ ᎧᏃᎮᎯ ᎤᏍᏆᏂᎪᏛ ᎠᏤᎲᏍᎬ ᎾᎿ ᏧᏂᎷᏤ ᎠᎴ ᎤᏂᏤᎲᏍᏔᏅ ᎠᏰᎵ ᎤᏙᏢᏒ ᎾᏍᎩ ᎾᎯᏳ Ꮭ ᏱᏚᏂᏲᏎ, ᎠᏎᏃ ᎤᎾᏟᏂᎬᏁᎴ ᎢᎤᎾᏁᏍᎨᎲᎢ ᎯᎠ ᎠᏓᏁᎸᎢ.” --- ᎯᎠ ᎠᏰᎵ ᏧᏂᎳᏫᎢᏍᏗ ᎠᏓᏁᎸ ᎤᎾᏁᏍᎨᎲ ᏁᎳᏚ ᎢᏍᎪᎯᏧᏈ ᏑᏓᎵᏍᎪᏐᏁᎳ ᎤᏕᏘᏴᏌᏗᏒ ᎠᎴ ᏚᏂᏴᏔᏅ ᏦᎢ ᏚᏩᎾᎦᏢ ᎠᏂᎳᏍᏓᏢ ᏧᏂᎧᎾᏩᏛᏍᏗ Ꮟ ᏗᏍᎦᏚᎩ ᏂᏗᎦᎵᏍᏗᏍᎬᎾ ᏥᎨᏎᎢ. ᎪᎯ ᎢᎦ, Ꮟ ᏌᏊ ᏧᏂᎧᎾᏩᏛᏍᏗ ᎤᏂᎭ ᎾᏍᎩ ᎯᎠ ᏗᏄᎪᏗᏍᎩ ᏄᏁᎵᏏᏙᎸᎢ ᏗᎧᎾᏩᏛᏍᏗ ᎾᎿ ᏣᎳᎩ ᎠᏰᎵ. ᎯᎠ ᎠᏓᏁᎸ ᏫᎪᏪᎵ ᎬᎾᏕᎾ ᏫᏚᏃᏪᎶᏗ ᎾᏍᎩ ᏧᏪᏘ ᏧᏍᏆᏂᎪᏓ ᏚᏙᏢᏒ ᎠᎴ ᎾᏍᏊ ᎠᏎᎸ ᎾᎿ ᎬᎾᏕᎾ ᎦᏓ ᎠᎲᎢ. --- “ᎯᎠ ᎠᏂᎳᏍᏓᏢ Ꮭ ᎾᏍᎩ ᎢᎦ ᏳᏂᎿᎡᎢ ᎣᏍᏓ ᏱᏄᎾᏛᏁ, ᎠᎴ ᎾᏍᎩ ᎢᏳᏍᏗ ᎣᎩᏩᏛᎲ ᎾᏍᎩ ᎠᏍᏚᏗ ᎠᎴ ᎠᏑᏫᏍᏗ ᎠᎵᏏᏅᏙᏗ ᎾᎿ ᏓᏤᎸ ᎢᎦ,” ᎤᏛᏅ Baker. --- ᏔᎵ ᏯᎦᏴᎵ ᏦᎦᏚ ᎤᏕᏘᏴᏌᏗᏒ, ᎤᏠᏯ ᎤᏪᏘ ᏂᎬᏅ ᏄᏅᏁᎸ ᎾᎿ ᎦᏌᎾᎵ ᎦᏚ ᎤᏍᏗ ᎦᎵᏦᏕ ᎤᏂᏝᏅ ᎾᎿ ᏁᎳᏚ ᎢᏍᎪᎯᏧᏈ ᎦᎵᏆᏍᎪ ᎤᏕᏘᏴᏌᏗᏒ ᏥᏄᏍᏕᎢ. ᏧᏓᎴᏅᎲ, ᎾᎿ ᎤᏍᏗ ᎦᎵᏦᏕ ᎾᎿ ᎤᏃᎴ ᏂᏓᏳᏴᏍᏙᏗ ᎨᏎ ᎾᎿ ᏔᎵᏁ ᎠᏲᏓᏝᎲ ᎤᏃᎸᏗ. ᎠᏟᎢᎵᏒ ᎾᎿ ᏧᏂᎸᏫᏍᏓᏁᎯ ᎤᏂᏴᏍᏗ ᏄᏅᏁᎴ ᎠᎴ ᎠᏂᏑᎵᏲᎦ ᏭᏂᏴᏍᏗ ᎨᏎ Ꮟ ᎾᎪᎲᏍᎬᎾ ᏥᎨᏎᎢ. --- ᏗᏐᎢ ᎾᏞᎬ ᎣᏍᏓ ᏄᏅᏁᎸᎢ ᎾᏍᎩ ᎠᏓᏁᎸᎢ ᎤᏂᎳᏦᏔᎾ ᎠᎴ ᏗᏤ ᏚᏂᏒᏓᎾᎳᏛ ᎠᎴ ᎢᏤ ᎠᎴ ᎤᏪᏘ ᏗᎧᏃᏗ ᎤᏂᎳᏦᏔᎾᎢ, ᎣᏍᏓ ᏗᏤ ᏂᏚᏅᏔᏅ ᎤᏍᏗ ᏗᏯᏖᏂ ᎫᏢᏍᎦ ᏧᏯᏖᏂ ᏚᏠᏒᎢ, ᎠᎹ ᏧᏪᏓᏍᏗ ᎠᎴ ᏗᎦᎶᏍᏗ ᏃᎴ ᏗᏦᎳᎾ.

--- ---
03/14/2015 08:00 AM
ᏓᎵᏆ, ᎣᎦᎳᎰᎹ. – ᎤᏂᏲᏏᏙᎸᎢ ᎠᎴ ᏣᎳᎩᎯ ᏗᎾᏓᏘᏂᏙᎯ ᎾᎯᏳ 11Ꮑ ᎠᎾᎵᎮᎵᎬᎢ ᏣᎳᎩᎯ ᎠᏰᎵ ᎤᏂᏲᏏᏙᎸᎢ ᏧᏂᏍᏕᎸᎡᏗᎢ ᎤᏙᏢᏒᎢ ᎢᏃᏱᏱᎢ ᎤᏕᏘᏱᏍᎬᎢ. --- ᏄᎬᏫᏳᏒᎢ ᎤᎬᏫᏳᎯ Bill John Baker ᎠᎴ ᏔᎵᏁ ᎠᏓᎴᏁᎢ ᎤᎬᏫᏳᎯ Joe Crittenden ᎾᏍᎩᏍᎩᏂ ᎤᏲᏏᏙᎸᎢ, ᎤᏂᏬᏂᏒᎢ ᎠᎴ ᎦᏚ ᎤᎦᎾᏍᏗ ᎨᏥᏯᏙᎡᎸᎢ ᎤᏂᏲᏏᏙᎸᎢ ᎠᎴ ᏭᏅᎬᏛᎢ. ᎤᎵᏍᏆᏛᎾᏃ ᎠᏰᎵᏃ ᎤᏙᏢᏒᎢ ᏧᏂᎸᏫᏍᏓᏁᎯ ᎤᏂᏍᏚᎢᏏᏙᎸᎢ ᏴᏫ ᎤᏂᎦᏖᏃᎵᏗᏍᏗᎢ . --- “ᎢᏙᏳᏃ ᎣᏍᏓ ᎠᎩᏰᎸᏐᎢ ᎠᎱᏍᏗ ᏱᎦᎵᏍᏔᏅᏍᎩ ᎠᎭᏂ ᎤᏂᏲᏏᏙᎸᎢ ᎠᏰᎵ ᎤᏙᏢᏒᎢ. ᎾᏍᎩᏃ ᏥᏲᏍᎩ ᏯᏆᎵᏍᏔᏅᎢ ᏥᎩ ᏙᏳᎢᎯᏳᎯᏯᎢ ᏥᎸᏬᏗᏍᎪᎢ, ᎠᎴ ᎾᏍᎩ ᏣᎳᎩᎯ ᎠᏰᎵᎢ ᎨᎳ ᏥᎩ ᎠᎴ ᏗᎩᎵᏫᏍᏓᏁᎯ ᏥᎩ ᎥᎿ. ᏥᎸᏉᏗᏍᎪᎢ ᎾᏍᎩ ᎢᏳᏍᏗ ᎢᏳᏰᏟᏓ ᎯᎠ ᏣᏓᏁᎳ,” ᎠᏗᏍᎬᎢ Crittenden. --- ᎾᎯᏳᎯᏃ ᏣᏍᏆᎵᎲᎢ, Ricky Robinson ᎢᏳᏪᏓ ᎾᏍᎩ ᎤᏂᏲᏏᏙᎸᎢ ᏗᏂᏍᏕᎵᏍᎩ ᎠᏰᎵ ᎤᏙᏢᏒᎢ ᏄᎬᏫᏳᏒᎢ ᎾᏍᎩᏃ ᏣᎳᎩᎯ ᎠᏰᎵᏃ ᎾᏞᎬᏭ ᏙᏛᏄᎪᏔᏂ ᏔᎵᏁ “ ᎨᏥᎸᏉᏗ ᏥᏳᎢ ᏕᎦᏘᎾᏫᏗᎲᎢ” ᏩᏒᏓᏃᎢ D.C. ᎾᏍᎩᏂ Ꮎ ᏥᏳᎢ ᏥᏕᎦᏘᎿᏫᏗᎭ ᎠᏂᏣᎳᎩᏃ ᏔᎵ ᎪᏪᎵ ᏓᎿᏫ ᎤᏂᏲᏏᏙᎸᎢ ᎾᏍᎩ ᎬᏩᏁᏓᏍᏗ ᎥᎿᎾᏂ ᏔᎵ ᎪᏪᎵ ᏓᎿᏫ ᎤᏂᏲᏏᎰᎸᎢ ᎤᎾᏕᏨᎢ ᏚᎾᏙᎥᎢ ᏕᎪᏪᎸᎢ ᎠᎴ ᏗᏐᎢ ᏚᏙᏢᏒᎢ ᎥᎿ ᏄᎬᏫᏳᏒᎢ ᎠᏰᎵ ᎤᏙᏢᏒᎢ. --- ᎢᎬᏱᎢ ᏥᏳᎢ ᏥᏕᎨᎦᏘᎾᏫᏛᎮ ᏚᎵᏍᏗ ᏥᎧᎸᎢ ᏥᎨᏒᎢ ᎾᎯᏳᏃ ᎦᎵᏉᎩ ᎢᏯᏂᎢ ᎠᏂᏣᎳᎩ ᎤᏂᏲᏏᏙᎸᎢ ᎠᎭᏂ ᎡᏍᎦᏂ ᎠᏁᎯ ᎤᏁᏅᏒᎢ ᏩᏒᏓᏃᎢ. --- Robinson Ꮓ ᎾᏍᎩᏊ ᏚᏃᎯᏎᎸᎢ ᎢᏳᏍᏗ ᎨᎲ ᎦᎨᏥᏍᏕᎸᏗᎢ ᎤᏂᏲᏏᏙᎸᎢ ᎠᎴ ᎠᏂᏏᏓᏁᎸᎢ ᎥᎿ ᎠᏰᎵᎢ ᏓᎾᏠᏍᎬᎢ. --- ᎯᎠᎴᎾᏍᏊ ᏄᏪᏎᎢ ᎾᏍᎩᏃ ᎠᎾᏓᏩᏛᎯᏙᎯ ᏗᏂᏍᏕᎵᏍᎩ ᏧᎸᏫᏍᏓᏁᎯ Raymond Vann ᎠᎴ Robinson ᎠᏁᏙᎰᎢ ᎥᎿ ᎠᏰᎵᎢ ᏧᏂᏍᏕᎸᎡᏗᎢ ᎤᏂᏲᏏᏙᎸᎢ ᏧᏂᎧᎵᏏᏐᏗᎢ ᏗᎪᏪᎵ. --- Robinson Ꮓ ᎤᏃᎮᏞᎢ Ꮎ CNVSC ᏧᎸᎳᏍᏓᏁᎯ ᎾᏍᎩᏊ ᏯᏂᏬᎯᎵᏴᎾ ᎢᏳᏍᏗ ᎨᎦᏛᏛᎲᏍᎬᎢ ᎾᏍᎩ ᏱᏗᎬᏁᏗᎢ ᏗᎧᎵᏏᏐᏗᎢ ᏗᎪᏪᎵ. ᎠᎴ ᎤᏲᏏᏙᎸᎢ ᏏᏓᏁᎸᎢ ᎨᎳ ᏱᎩ ᎠᏍᎦᏯ ᎠᎴᏱᎩ ᎠᎨᏯ ᏰᎵᎢ ᎦᎨᏥᏍᏕᎸᏗ ᏱᎩ, ᎠᎯᏗᏳ ᎨᏐᎢ. Vann Z, ᎠᎦᏘᎯ ᏄᏍᏛᎢ ᏚᏙᏢᏒᎢ ᎥᎿ ᏣᎳᎩᎯ ᎠᏰᎵ ᎠᎴ ᎦᎨᏥᏍᏕᎸᏗᎢ, ᏧᏭᎪᏙᏗᎢ ᎠᏣᎳᎩ ᎤᏲᏏᏙᎸᎢ ᏱᏓᏤᏝ ᎦᏰᏥᏍᏕᎸᏗᎢ ᎠᎴ ᏳᏟᏍᏗᏯ ᏣᎳᎩᎯ ᎠᏰᎵ ᏏᏅ ᎥᎿᎾᏂ Veteran Affairs ᎠᏗᏍᎬᎢ Robinson. --- ᎠᎴᎾᏍᏊ, ᏗᎦᏙᎲᏒᎢ ᏗᏍᏆᏂᎪᏗᏍᎩ ᏓᏛᏅᎢᏍᏓ ᎥᎿᎾᏂ ᎠᏂᏲᏍᎩ ᎠᎴ ᎠᏂᏏᏓᏁᎸᎢ ᏧᎾᏙᏗ, ᎠᎴ ᎥᎿᎾᏂ ᎠᏰᎵ ᎤᏙᏢᏒᎢ ᎾᏍᎩᏊ ᏱᏓᎾᏓᏟᎶᏍᏓᏏ ᏗᎪᏪᎵ ᎠᎴ ᏗᏟᎶᏍᏔᏅ ᎪᏪᎵ ᏫᎦᏅᎥᏍᎩ ᎬᏗ ᏱᏫᏓᏂᏅᎠ ᎾᏍᎩ ᏱᏂᎨᎦᏛᏂᏏ ᎤᏂᏲᏏᏙᎸᎢ ᎠᎴ ᎠᏂᏏᏓᏁᎸᎢ. --- ᎾᏍᎩᏃ ᏣᎳᎩᎯ ᎠᏰᎵᎢ ᎠᏰᎵ ᎤᏙᏢᏒᎢ ᏱᏓᏂᏯᎾ color guard ᎢᏳᏃ ᎠᏂᏏᏓᏁᎸᎢ ᏳᎾᏚᎵᎠ ᎤᏁᏓᏍᏗᎢ ᎤᏲᏏᏙᎸᎢ ᎠᏂᏍᏆᏂᎪᏗᏍᎬᎢ, ᎠᏗᏍᎬᎢ Robinson.ᎠᎴ ᎠᏰᎵ ᎤᏙᏢᏒᎢ ᏓᎾᏠᏍᎪᎢ ᎬᏂᎨᏒᎾᏅᏁᎰᎢ ᏱᎬᏛᏁᏗ ᎥᎿ U.S. National ᏧᎾᏓᏂᏐᏗ ᎥᎿᎾᏂ ᏧᏍᏆᎦᎵ ᏥᏧᏙᏢᎭ. ᎠᎴᎾᏍᏊ, ᏣᎳᎩᎯ ᎠᏰᎵ ᎤᏂᏲᏏᏙᎸᎢ ᎠᏰᎵ ᎤᏙᏢᏒ ᎠᎾᏓᏍᏕᎵᏍᎩ ᏧᏂᎸᏫᏍᏓᏁᎯ ᏱᏓᏂᏍᏕᎳ ᎠᏂᏏᏓᏁᎸᎢ ᎤᏂᎪᎶᏒᎢ ᎢᏳᎾᏛᏁᏗᎢ ᏱᏭᏂᎷᏥ ᎥᎿ ᏧᏂᏲᎱᏒᎢ ᏧᏂᏅᏗᎢ ᎾᏍᎩ ᎢᏳᎾᏛᏁᎢ ᎢᏳᎵᏍᏙᏗᎢ ᏗᎪᏪᎵ ᏓᏂᎧᎵᏏᏍᎬᎢ ᎾᏍᎩ ᎤᏂᎩᏍᏗ ᎢᏳᏍᏗ ᎨᏥᏚᏍᏓᏁᎸᎢ ᎤᏂᏲᏏᏙᎸᎢ ᎨᏥᏍᏆᏂᎪᏗᎲᎢ ᏓᎵᎬᏩᏢᏍᎬᎢ. --- ᎾᏍᎩᏃ ᎠᏰᎵ ᎥᎿ ᎤᏂᎧᎭ ᏍᎦᏚᎩ ᏧᎸᏫᏍᏓᏁᎯ ᎾᏍᎩ ᏓᏍᏕᎵᎰᎢ ᎤᏂᏲᏏᏙᎸᎢ ᏗᎪᏪᎵ ᏗᎧᎵᏏᏌᏅᎢ ᎠᎴ ᏱᏓᏟᎶᏍᏓ ᏗᎪᏪᎵ ᏗᎧᎵᏏᏌᏅᎢ ᎠᎴ ᏱᏫᏕᎦᏅᎢ ᎥᎿᎢ ᏧᏙᏢᏒᎢ ᏄᏟᏍᏗᏴᏃ ᏱᏛᎠᏂᏬᎯᎵᏴᎾ ᎠᎴᏱᎩ ᏄᏟᏍᏗᏴᏭ ᎦᎨᏥᏍᏕᎸᏗ ᏱᎩ. ᎪᏢᎯᏍᏏᏍᎩ ᏗᏍᏕᎵᏍᎩ, Matthew Tiger, ᏧᎸᏫᏍᏓᏁᏗᎢ ᎤᏬᏢᎭ ᎥᎿᎾᏂ ᎠᏰᎵ ᎣᏏ ᏧᏅᏓᏰᎸᎾᏁᎸᎢ VA. Tiger Z ᏓᏩᏛᎯᏙᎰᎢ ᎠᏂᏍᏓᏢᎢ 14 ᏗᏍᎦᏚᎩ ᎢᎬᎾᏕᎾ ᏚᏙᏢᏩᏗᏏᎢ ᏧᏍᏕᎸᏟᏗᎢ ᎤᏂᏲᏏᏙᎸᎢ . “ᎤᏂᎪᏗ ᎤᏂᏲᏏᏙᎸᎢ ᎤᎾᏚᎵᎰᎢ ᎤᏂᏴᏟᎯᏍᏗᎢ 10 ᎠᎴ 15 ᏱᏔᏬᏍᏔᏅ ᎤᏂᏬᏂᎯᏍᏗᎢ. ᎢᏳᏃ ᏱᏣᎭ ᎪᎱᏍᏗ ᏣᏛᏗᎢ ᏰᎵᏊ ᎬᏲᎩᏬᎯᎵᏴᏍᏗ, ᎣᎩᎬᏛᏂᏙᎰᎢ ᎠᎴ ᏫᏙᏥᏃᎯᏎᎱᎢ,” ᎠᏗᏍᎬᎢ Robinson. --- ᎠᎴ ᎠᏠᏯᏍᏗᏍᎬᎢ ᎾᏍᎩ ᎥᎿᎾ ᎠᏰᎵ ᏧᎾᏠᎯᏍᏗᎢ ᎪᏢᏒᎢ ᏧᏓᎴᏅᏗ ᏂᎦᎵᏍᏔᏅᏍᎬᎢ ᎠᏅᏗᏍᎪᎢ ᎾᏍᎩ ᏥᏂᎦᎵᏍᏗ ᎤᏕᏘᏱᏍᎬᎢ ᎠᎾᎵᎮᎬᎢ ᏣᏍᏆᎵᎭ, Memorial Day ᎠᏍᏆᎵᏍᎬᎢ, ᎤᏂᏲᏏᏙᎸᎢ ᎤᏅᎵᏍᏓᏰᏗ ᎨᎦᏛᏅᎢᏍᏓᏁᎰᎢ ᎾᎯᏳ ᏣᎳᎩᎯ ᎠᏰᎵ ᎤᏕᏘᏱᏍᎬᎢ ᏳᏍᏆᎸᎯ ᎠᎴ ᏑᎾᎴ ᎡᎯ ᎠᎵᏍᏓᏰᏗ ᎠᏅᎵᏍᏓᏴᎲᏍᎪᎢ ᎠᎴ ᎤᏂᏍᏆᎸᎡᎰᎢ ᏓᎾᏠᏍᎪᎢ ᎠᎾᏅᏓᏗᏍᎪᎢ Veterans day ᎾᎯᏳᎢ ᏚᏂᏃᏗ ᎧᎸᎢ. --- Baker Ꮓ ᎢᎧᏃᎮᏍᎬᎢ Ꮟ ᎾᏅᎴᏂᏍᎬᎾ ᏓᎾᏠᏍᎬ ᎤᎷᏤ ᎤᎦᏖᏃᎵᏙᎸ ᎠᏰᎵ ᎤᏙᏢᏒᎢ ᎠᎴ ᎤᎦᏎᏍᏔᏅᎢ ᎪᎱᏍᏗ ᎠᏍᏆᏂᎪᏛᎢ ᎬᏂᎨᏒ ᎠᎪᏩᏛᏗ ᎥᎿ ᎠᏰᎵ ᎤᏙᏢᏒᎢ ᎾᏍᎩ ᎤᏂᏍᏆᏂᎪᏛᎢ ᎡᏍᎦᏂ ᎠᏁᎯ ᎤᏂᏲᏏᏙᎸᎢ ᎤᎾᎵᏍᎪᏟᏔᏅᎢ ᎪᎱᏍᏗ ᎠᎾᎢ. --- “ᎨᏴᏃ ᏓᏤᏝ ᎪᎯ ᎢᎦ ᏏᏅ ᏑᏕᏘᏴᏓ ᏥᎨᏒᎢ. ᎾᏊᏃ, ᎨᏙᎵᏙᎰᎢ 14 ᏗᏍᎦᏚᎩ ᏚᏙᏢᏩᏗᏒᎢ ᎠᎴ ᎢᎨᏙᎰᎢ ᎤᎪᏗ ᏕᎪᏢᏒᎢ ᎤᏂᏲᏏᏙᎸᎢ ᎠᏰᎵ ᏕᎪᏢᏒᎢ…ᎯᎠᏃ ᎤᏂᏲᏏᏙᎸᎢ ᎠᏰᎵ ᏥᎪᏢᎭ ᏓᏤᏝ ᏂᎦᎵᏍᏗᎭ ᏂᎪᎯᎸᎢ ᏧᏠᏱ ᏂᏙᎬᏫᏍᏙᎢ ᎤᏂᏲᏏᏙᎸᎢ ᎤᏅᏔᏂᏙᎸᎢ ᎪᎱᏍᏗ ᏓᏍᏆᏂᎪᏛᎢ ᎥᎿᎾ ᏩᏛᏓᏃᎢ, D.C. ᏕᎪᏢᏒᎢ ᎠᏗᏍᎬᎢ. --- “ ᎯᎠᏃ ᎤᏂᏲᏏᏙᎸᎢ ᎠᏰᎵ ᏥᎪᏢᎭ ᏭᎪᏛ ᎨᎲ ᎠᏂᏣᎳᎩ ᏓᎿᏫ ᎤᎾᏟᎸᎢ ᎤᎾᏙᏗ ᎠᏎᏍᎩᏂ ᏂᎦᏓ ᏓᎿᏫ ᎤᎾᏟᎸᎢ ᎤᏁᏓᏍᏗᏭ. ᎯᎠᏃ ᏧᏁᏅᏒ ᏳᏁᏙᎵᏝ ᏧᏁᏅᏒᎢ ᏗᎤᎾᏂᎩᏓ ᏱᎩ, ᎤᎾᏤᎵᎪᎯ ᏧᎾᏠᎯᏍᏗᎢ, ᏱᏗᎨᎦᏨᏍᏗᎠ ᎠᎴᏱᎩ ᎨᎦᎵᏣᏗᎲᎢ ᎾᏍᎩᏊ ᏱᏂᎦᎵᏍᏗᎭ, ᎠᎴ ᎣᎦᏚᎵᏍᎪᎢ ᎤᏬᏚᎯ ᏗᎧᎿᏅᏂᏓᏍᏗᎢ ᎢᏳᎵᏍᏙᏗᎢ. ᎣᎦᏚᎵᏍᎪᎢ ᎤᏓᏅᎦᎸᏗ ᎢᏳᎵᏍᏙᏗᎢ ᎾᏍᎩᏯ ᎢᏤᏍᏗᏭ ᎡᎵᏍᏗ ᏗᎧᎿᏂᏗᏍᏗᎢ, ᎠᎴ ᎣᎦᏚᎵᏍᎪᎢ ᏂᎦᏲᏥᎯᎵᏍᏎᏗ ᎠᎴ ᎤᏁᏉᏍᏗᎢ ᏂᏗᎦᎵᏍᏙᏗᎭ ᏰᎵᏊ ᏱᏙᏣᏈᏴᏏ ᏦᏥᏤᎵᎢ ᎤᏂᏲᏏᏙᎸᎢ ᏄᏍᏛᎢ ᎤᏂᎶᏒᎢ ᎠᏯ ᏣᎳᎩᎯ ᎠᏰᎵ ᎢᎦᎵᏍᏕᎸᏙᏗ ᎠᎴ ᎢᎦᏤᎵᎢ ᏍᎦᏚᎩ.” --- ᎤᎪᏗᏓᏃ ᏲᏚᎵᎭ ᎠᎦᏛᏂᏓᏍᏗ , ᏩᏟᏃᎮᏙᏗ 918-453-5000, ᎠᎴᏱᎩ ext. 5695.

--- ---
02/17/2015 08:00 AM
ᏓᎵᏆ, ᎣᎦᎵᎰᎹ. – ᎾᎯᏳ ᎧᎦᎵ ᎦᎵᏉᎩᏁ ᎤᎾᎵᏍᎩᏒᎩ ᎠᏕᎳ ᎠᏂᏟᏏᏍᎬᎢ, ᏅᎩᏧᏈ ᎤᎶᏒᏍᏓ ᎠᏂᏴᏫ ᎤᎾᏓᏟᏌᏅ ᏓᎵᏆ ᏍᎦᏚᎩ ᎠᏓᏁᎸᎢ ᎠᏕᎳ ᎤᏂᏟᏐᏗ ᎤᎬᏩᏟ ᎤᎾᎵᏍᏕᎸᏙᏗ ᎾᎥ ᎠᏁᎯ ᎠᏂᏣᎳᎩ ᏏᏓᏁᎸ ᎾᏍᎩ ᎤᏂᎩᏟᏲᏨ ᏗᎦᏚᎴᏂ ᏚᎾᏓᏛᏂᏍᏔᏅ ᎾᏍᎩ ᎤᏃᎸᏔᏂ ᏥᎧᎸᎢ. --- ᎾᎿᏃ ᎤᎾᎵᏍᎩᏍᏗ ᏚᏄᎪᏔᏅ ᎠᏕᎳ ᎤᏂᏟᏐᏗ ᎾᎿ ᎢᏦᏗ ᎦᏘᏲ ᎤᎾᎵᏍᏕᎸᏙᏗ, ᎾᎿ ᎠᏂᏣᎳᎩ ᎦᏘᏲ ᎤᏙᏢᏒ ᎠᏭᏂᏴᏍᏗᎢ ᏚᏙᎥᎢ. ᎢᏦᏗ ᎦᏘᏲ ᏄᎬᏫᏳᏒ David Comingdeer ᎤᏁᏨ ᎾᏍᎩ ᎯᎠ ᎤᏂᏍᏆᎸᎡᎸ ᎤᏙᏢᏅ ᎠᏕᎳ ᏦᎢ ᏯᎦᏴᎵ ᎯᏍᎩᏧᏈ ᏄᏂᏛ ᎾᏍᎩᏃ ᎠᏰᏟ ᎢᏴ ᏙᏛᏂᏁᎵ ᎠᏂFlynns ᎤᎾᎵᏍᏕᎸᏙᏔᏂᏓᏍᏗ. --- ᏏᏓᏁᎸ ᎠᏁᎳ ᎤᏂᎩᎵᏲᏨ ᎤᎪᏗ ᎠᎴ ᎤᏂᏲᏣᏁᎸ ᏗᎦᏚᎴᏂ ᎤᏂᎲᎢ. --- “ᎪᎯ ᏒᎯᏰᏱ ᎠᎭᏂ ᏓᎵᏆ ᏙᏥᏯᏂ ᏂᎦᏓ ᎦᏘᏲ ᏚᏙᏢᏒ ᏣᎳᎩ ᎠᏰᎵᎢ, ᎹᏍᎪᎩ ᎠᏂᎫᏌ, ᎠᏂᎤᏥ, ᎠᏂᏌᏂ, ᎠᏂᏏᎹᏃᎵ, ᎠᏂᏌᏂᎦ ᎧᏳᎦ, ᏃᎴᏍᏊ Peoria ᎠᎴ ᎣᏔᏩ,” ᎠᏗᏍᎬ Comingdeer. --- “ᏂᎦᏓᏃ ᏙᎩᎷᏨ ᏙᎦᏓᏟᏌᏅ ᏙᏥᏍᏕᎸᎲ, ᎯᎠ ᎠᏂᏣᎳᎩ ᏏᏓᏁᎸᎢ, ᎠᏂᎦᏘᏯ ᏏᏓᏁᎸ ᎾᏍᎩ ᎤᎪᏓ ᏚᏂᏐᏅᏅ ᏗᎦᏚᎴᏂ ᏚᎾᏓᏛᏅᏍᏔᏅᎢ. ᏙᎫᎪᏔᏅ ᎢᎦᏲᎦᏛᏗ ᎨᏒ ᏦᏥᏍᏕᎸᏗᎢ.” --- ᎠᏂFlynn’s, ᎤᎾᏦᏛ ᏔᎵ ᏯᎦᏴᎵ ᏅᎩ ᎤᏕᏘᏴᏌᏗᏒ ᎤᏃᏢᏅ Chevy Trailblazer, ᎨᎬᏂᎴ ᎢᎬᏯᎢᏗᏝ ᎠᎦᏘ ᎾᎿ ᎤᏔᏅ ᎦᏅᏅ ᎯᎦᏍᎪ ᏌᏊ ᎪᏪᎵ Randall Welch ᎤᏅᏂᎴ ᏪᎵᏂ ᎡᎯ, ᎾᏍᎩ ᎠᏰᎴᎲ ᏔᎵ ᏯᎦᏴᎵ ᏔᎵ ᎪᏢᏅ Nissan Frontier. --- Welch, ᏩᏥᎸᏅ ᎾᎿ ᏔᎳᏏ ᏓᏅᏅ ᏗᏂᏂᏙ ᎠᎴ ᎠᏥᏴᏔᏅ ᎤᏐᏅᏅᎢ ᎾᏍᎩᎾ ᎠᏱᎴᎯ Trailblazer, Jack “Red” Flynn, ᎠᏥᎾᏫᏛᎲ ᏙᏧᏯᏓᏛᎢ ᎾᎿ ᎦᏁᏥ, ᏗᎦᏅᏍᎨᎾ ᎠᎴ ᎠᏍᎪᎵ ᎤᏐᏅᏅᎢ. --- JackᏃ ᎬᏩᏣᏁᎸ ᎯᎠ Kathy Gann, Jimmy Ross ᎠᎴ Nellie Flynn, ᏂᎦᏓ ᏚᏓᏘᎾᎥ Jack Ross ᎤᎾᎵᏍᏓᏁᎸᏅ ᏗᏂᏁᏥ, ᏗᏂᏍᎪᎵ, ᎠᎴ ᏗᏂᏅᏍᎨᎾ, ᎠᏃᎵᎬ ᎣᎦᎵᎰᎹ ᏕᎦᏅᏅ ᏧᎾᎦᏎᏍᏗ. Nellie, Jack ᎤᏥ, ᏔᎳᏏ ᏧᏂᏢᎩ ᎠᎦᏘᏅᏒ ᎤᏠᏯ ᎤᏐᏅᏅᎢ. --- Nellie Ꮭ ᎬᏪᏓᏍᏗ ᏱᎨᏎ ᎠᏕᎳ ᎠᏂᏟᏏᏍᎬᎢ ᏅᏗᎦᎵᏍᏙᏗ Ꮟ Ꮭ ᎣᏍᏓ ᏱᎩ ᎤᏐᏅᏅᎢ. Jack, Ross ᎠᎴ Gann ᏂᎦᏓ ᎠᏁᏙᎲ ᎾᎿ ᎦᏘᏲ ᏃᎴ ᎠᏂᏐᎢ ᏚᎾᏓᏘᎾᎥᎢ. --- ᎢᎦᏓ ᏏᏓᏁᎸ ᎠᏂᏃᎮᏍᎬ ᎯᎠ ᏄᎾᎵᏍᏓᏁᎸ ᎤᎾᎵᏍᏕᎸᏙᏗ ᏄᏂᎲᎾ ᏄᎵᏍᏔᏅ ᎦᎾᎦᏘ ᏓᏁᏙᎲ ᎠᎴ ᏗᎦᏚᎴᏂ ᏄᏂᎲᎾ ᏄᎵᏍᏔᏅᎢ. --- “ᏂᎪᎯᎸ ᏩᏁᏙᎲ ᏧᏂᏢᎩ. ᎢᏧᎳ (Jack) ᎠᎴ Nellie ᎠᏁᏙᎰ,” ᎠᏗᏍᎬ Linda Christie, ᎠᏂFlynn ᎪᎱᏍᏗ ᎠᎾᏓᏛᏂ. --- ᎠᏗᏍᎬ ᎯᎠ ᎨᏥᏁᎸ ᏛᎾᎵᏍᏕᎸᏙᏔᏂ ᎾᎿ gas, ᎠᎵᏍᏓᏴᏗ, ᎠᏁᏙᎲ ᏂᎪᎯᎸ ᎠᎴ ᏄᏓᎴ ᎤᏂᏂᎬᏎᎲ ᏂᏗᎪᏩᏘᏍᎬᎾ. --- Jack ᎧᏃᎮᏍᎬ ᏂᎨᏥᏍᏕᎸᏓ ᏱᎨᏎ ᎾᏍᎩᎾ ᏏᏓᏁᎸ ᎢᎦ ᎤᏦᏎᏗ ᏱᎨᏎ ᎠᎵᏍᏕᎸᏙᏔᏂᏓᏍᏗ ᎨᏒᎢ ᏂᏗᎦᎵᏍᏙᏗᏍᎬ ᏃᎦᎵᏍᏓᏁᎸᎢ. --- ᎾᏍᎩᏃ ᎠᏂFlynn’s ᎠᎴ ᎠᏂRoss ᎪᎯᏓ ᎤᏓᎷᎳ ᎧᎵ ᎣᏍᏓ ᎢᏳᎾᎵᏍᏓᏁᏗᎢ, ᎠᎾᏗᏍᎬ ᎠᏂᏏᏓᏁᎸ, ᎢᎦᏃ ᎠᎾᎵᎮᎵᎬ ᎯᎠ ᎤᎾᎵᏍᎪᎸᏔᏅ ᎤᎾᎵᏍᏕᎸᏙᏗ ᎾᎿ ᏂᎦᏓ ᏚᏁᏙᎸᎢ. --- ᎦᏘᏲ ᎡᏙᎯ Celia Xavier ᎠᏗᏍᎬ ᎠᎪᏩᏘᏍᎬ ᎠᏕᎳ ᎠᏂᏟᏏᏍᎬ “ᎤᏠᏯ ᎨᏒ ᎪᎯᎦ ᏥᎾᎾᏛᏁᎲᎢ.” --- “ᎠᏂᎩᏍᏗ ᎤᏠᏯ ᏚᏳᎪᏛ, ᎠᏍᏕᎸᏗ ᎩᎶ ᎤᏂᎬᎬ. ᎾᎿ ᎤᏕᏯᏙᏗᏍᎬ ᏂᎦᏓ ᎤᎾᏕᏯᏙᏗᏍᎪᎢ. --- ᏂᎦᏓᏃ ᏗᎦᎵᏍᏕᎸᏓ,” ᎠᏗᏍᎬ Xavier. “ᏝᏃ ᏂᎬ ᎾᏍᎩ ᏱᏄᏍᏗ.’ ᎣᏍᏓ ᎠᎪᏩᏛᏗ ᎨᏒ ᎤᏓᏅᏘᏴ ᎦᏘᏲ ᏄᎬᏫᏳᏒ ᎢᏦᏗᎢ. ᎠᏰᏟᏃ ᎢᎦ ᎤᏂᏟᏌᏅ ᏚᏁᎸ ᎾᎿ ᎠᏂFlynn ᏏᏓᏁᎸᎢ, ᎾᎿ ᎤᏂᏂᎬᎬ ᏗᏍᏕᎸᏗᎢ. ᎤᏍᏆᏂᎪᏓ ᎠᎴ ᎦᎸᏉᏙᏗ ᎨᏒᎢ. --- ᎠᏂᏏᏓᏁᎸ ᎨᏒ ᎦᎨᏙ ᎦᏘᏲ ᎠᏁᎳ, ᎠᏎᏃ Comingdeer ᎠᏗᏍᎬ Ꮭ ᏱᏓᏓᎴᎦ ᎠᏍᏕᎸᏗ ᎤᏣᏘᎾ ᏂᏓᏳᏂᎩᏓ. --- “ᏝᏃᏙᎢ ᎠᎭᏂ ᎠᏁᎳ ᏱᎩ, ᎤᏣᏘᎾ ᎦᏘᏲ ᎠᏁᎳ ᎠᏎᏃ ᏙᎦᏓᎨᏳᏐᎢ. ᏂᎪᎯᎸᏃ ᏙᏣᎵᏍᏕᎵᏍᎪ, ᏃᎩᏤᎲ ᎢᎦ ᏙᎦᏓᎨᏳᏐ ᎠᎴ ᏙᏣᏓᏙᎵᏤᎰᎢ,” ᎠᏗᏍᎬᎢ. “ᏂᎦᎥᏃ ᎪᎱᏍᏗ ᏱᏍᎩᎩᏌ, ᎦᏙ ᎾᏍᎩᏊ. ᎣᎦᏙᏢᏒ ᏂᎦᏓ ᏱᏍᎩᎩᏌ, ᎠᏎᏃ ᎢᎪᎯᏓ ᎣᎪᎯᏳᏒ ᎠᎴ ᏃᏣᏛᏁᎲ ᏲᎦᏛᏗ ᎨᏒ ᎡᎵᏊ ᎣᎪᏗ, ᎦᏘᏯ ᎣᎩᏍᏆᎸᎡᏗ ᎠᎴ ᏅᏬᏘ ᎣᎦᏙᏗ, ᎣᎬᏌ ᎣᎩᎲ ᎣᎩᏬᏂᎯᏍᏗ, ᏏᏊᏃ ᏂᎬᏩᏍᏗ ᎣᏥᏅᏍᏓᏢ ᏱᎩ. ᎪᎯ ᎤᏒ ᏄᎵᏍᏔᏅ ᎾᏍᎩ ᎤᎵᎫᏍᏛᏛ ᎣᎦᏤᎵ ᏯᏛᏁᎵᏓᏍᏗ ᎣᎩᎲᎢ, ᎠᎴ ᎾᏍᎩ ᏃᏣᏛᏁᎰ ᏙᏣᎵᏍᏕᎵᏍᎬᎢ. --- ᎾᏍᎩ ᎤᎵᏍᎨᏓ ᏂᏣᎵᏍᏓᏁᎲ ᎢᏣᎵᏍᎪᎸᏙᏗ ᎾᎿ ᎢᏦᏗ ᎠᎴ ᎠᏂFlynn ᏏᏓᏁᎸ ᏂᏓᏣᏁᏗ ᏣᎵᏍᎪᎸᏔᏅ ᎾᎿ Route 4 Box 1570, Stilwell, OK 74960. ᎢᏳᏃ ᎠᏕᎳ ᏗᏎᎯᏍᏓ ᏱᏗᏣᏅᎾ ᏦᏪᎶᏗ Echota Grounds ᎠᏎᏃ ᏦᏪᎶᏗ ᎾᎿ ᎤᎩᏍᏗ ᎭᎵᏍᎪᎸᏗᏍᎬᎢ. --- – TRANSLATED BY ANNA SIXKILLER

--- ---
02/10/2015 08:15 AM
ᏌᎷᏂᎨᏴ, ᎣᎦᎵᎰᎹ. – ᏣᎳᎩ ᎠᏰᎵ ᎨᎳ ᎠᎴ ᏌᎷᏂᎨᏴ ᎦᎸᎳᏗ ᏧᎾᏕᎶᏆᏍᏗ ᏍᎪᎯᏁ ᏗᎦᏂᏙᎯ Raven Broussard ᎾᏞᎬ ᎤᏁᏒ ᎧᏃᎮᏍᎩ ᎾᏍᎩ ᎠᎨᏑᏰᏒ ᎤᏪᏓᏍᏗ Ꮎ ᏗᏂᎳᏫᎦ ᏫᏗᎦᏛ ᏅᏬᏘ ᏗᎾᏓᏘᏂᏙᎯ ᏓᎾᏠᏍᎬ ᎾᎿ BostonᎢ. --- ᎯᎠ ᏓᎾᏠᏍᎬ ᎾᎿ ᏦᎢ ᎢᎦ ᎢᎪᎯᏓ ᏕᎭᎷᏱ ᏔᎵᏍᎪ ᏅᎩᏁ ᎠᎴ ᏔᎵᏍᎪ ᏑᏓᎵᏁ ᎢᎪᎯᏓ. ᎠᏑᏱᏓ ᎯᎠ ᎾᏍᎩ ᏗᎵᎮᎵᏍᏙᏗ ᎦᎸᎳᏗ ᏗᏂᏂᏙ ᏗᎾᏕᎶᏆᏍᎩ ᎤᎾᏚᎵᏍᎩ ᎾᏍᎩ ᎢᏳᏍᏗ ᏧᎾᏕᎶᏆᏍᏗᎢ ᎠᏂᎦᎾᎦᏘ ᎢᏯᎾᎵᏍᏗᏍᎩ. --- ᎾᎿ ᏓᏕᎶᏆᏍᎬ, Broussard ᎡᎵᏊ ᏗᎪᎵᎦ ᎠᎴ ᏗᎬᏩᏛᎪᏗ ᎬᎾᏕᎾ Medal of Science ᎤᎾᏓᏠᏒ ᎠᎴ Nobel Laureates ᎠᏂᏃᎮᏍᎪ ᎢᎬᏱ ᎠᏂᏙᎾᎢ ᎠᎾᏕᎶᏆᏍᎩ ᎠᎴ ᎤᎾᏝᏅᏓᎶᎲ ᏧᎾᏟᏃᎮᏙᏗ ᎦᎸᎳᏗ ᏄᏬᏘ ᏧᎾᏕᎶᏆᏍᏗ ᏄᏂᎬᏩᏳᏒ ᎤᎾᏅᏗ ᎢᏳᎵᏍᏔᏂᏓᏍᏗ ᏅᏬᏘ ᏧᎾᏕᎶᏆᏍᏗᎢ. --- Broussard ᎠᏗᏍᎬ ᎤᎦᎵᏍᏗ ᎤᏓᏅᏛ ᎢᎬᏱ ᎤᏁᏌ ᎪᏪᎵ ᎤᏯᏂᏍᎩ. --- “ᎢᎦ ᎦᎵᎡᎵᎬ,” ᎠᏗᏍᎬ. “ᎠᏇᏅᏒ ᎾᎿ ᏓᏆᏕᎶᏆᎥ (ᎦᎸᎳᏗ ᏧᎾᏕᎶᏆᏍᏗ) ᎠᏓᎵᏃᎮᏗᏍᎩ ᎠᎴ ᏥᎵᏃᎮᏔᏅ ᎠᎴ ᎯᎠ ᏄᏪᏒ, ‘Ꭳ, ᎣᏍᏓ ᏣᏝᏅᏓᏕ ᎡᎵᏍᏗ, ᏥᎪᎵᏯ ᎢᎬᏩᏛᏗ ᎨᏒᎢ.’ ᎾᏍᎩᏃ ᏚᏟᏃᎮᏔᏅ. ᏝᏃ ᏙᎤᏚᎩ ᏯᏋᏎ ᎤᎷᎯᏍᏗ, ᎠᏎᏃ ᎤᎷᏨ, ᎢᎦ ᎠᏩᎵᎮᎵᏨ.” --- Broussard, ᎾᏍᎩ ᏚᎾᎢ 4.0 grade average ᏚᎾᎢ ᏄᏛᏁᎸ ᏓᏕᎶᏆᏍᎬ ᎠᎴ ᏃᏊ ᏥᎩ ᏓᏕᎶᏆᎠ ᎦᎸᎳᏗᏝ ᏧᏂᏂᏓᏍᏗ ᏓᏕᎶᏆᏍᏗ, ᎠᏗᏍᎬ ᎾᏍᎩ ᏅᏬᏘ ᎤᎬᏩᏟ ᎤᏚᎵᏍᎬ ᏧᏕᎶᏆᏍᏗ ᎤᎴᏅᎮ ᎠᏓᏅᏖᏍᎨ ᎤᏍᏗᏊ ᎠᎨᏳᏣ ᏥᎨᏎᎢ. --- “ᎢᎬᏱ ᏣᏆᏚᎵᏍᎬ ᎠᏆᏕᎶᏆᏍᏗ ᏧᏔᏂ ᏧᏩᏚᏂ ᏂᏕᎦᎵᏍᏗᏍᎬ ᎠᏴᏫ ᎠᎴ ᏗᏓᏅᏙ, ᏗᎦᏓᏰᏠᎯ ᏯᏆᎵᏍᏙᏗ ᎠᏆᏚᎵᏍᎬ, ᎠᏎᏃ ᎪᎱᏍᏗ ᎤᎵᏍᏔᏅ, ᎠᎴ ᎦᏲᏟᎨ ᎠᏓᏅᏖᎸᏓ ᎠᏆᏚᎸᎲ ᏗᎩᎸᏫᏍᏓᏁᏗᎢ, ᎾᏍᎩᏃ ᎢᏳᏍᏗ ᎯᎠ ᎠᏆᏑᏰᏒ ᎦᎾᏝᎢ ᎠᎦᎾᎦᏘ,” ᎠᏗᏍᎬᎢ. --- Broussard ᎠᏗᏍᎬ ᎾᎿ ᎡᏙᎲ ᎠᏂᏃᎮᏢᏍᎬ ᏳᏍᏕᎳ ᎤᏕᎶᏆᏍᏗ ᎤᎪᏛ ᏅᏬᏘ, ᎾᏍᎩ Ꮭ ᏱᎬᏩᏝᏅᏓᏗᏒ ᎤᏣᏘᏂ. ᎤᏛᏅ ᎦᎵᎡᎵᎦ ᎣᎦᎵᎰᎹ ᏂᏛᏆᏂᎩᏓ ᎨᏙᎲᎢ. --- “ᏝᏙ ᎠᏉᏌ ᎾᏍᎩ ᎢᎦ ᎠᏆᏎᏍᏔᏅᏅ ᎠᏆᏅᏔᏂ ᏱᎨᏙᎮ, ᎾᏍᎩᏍᎩᏂ ᎠᏋᏌᏊ ᎢᏳᏍᏗ ᎨᏒ,” ᎠᏗᏍᎬ. “ᏂᎬᎾᏛ ᎠᎹᏱᏟ., ᎠᎴ ᎠᏯ ᎾᎿ ᎠᏂᎦᏲᏟ ᎾᎿ ᎣᎦᎵᎰᎹ ᏂᎦᏥᏯᏛᏁᎯ.” --- ᏄᏓᎴ ᎨᏒ ᎾᏃ ᎤᎵᏍᎨᏓ ᎨᏒ ᏅᏬᏘ, Broussard ᎤᎦᎵᏍᏗ ᎤᏓᏅᏙ ᎾᎿ ᎦᎸᎳᏗ ᏗᏂᏂᏙ ᎤᏂᎯ ᎢᏳᎾᏛᏗ. --- “ᎠᎩᎸᏉᏗ ᎠᏆᏛᏁᎸᏗᎢ. ᎾᏍᎩᎾ ᎠᎩᎸᏉᏓ,” ᎠᏗᏍᎬ. “ᎠᎩᎸᏉᏗ ᏗᏆᏟᎶᏍᏔᏅᎲᏍᏗ ᎠᎴ ᎠᏉᏢᏅᏗ. ᏥᏑᏫᏒᏍᎪ ᎤᎪᏓ.” --- Broussard’s ᎤᏥ ᎠᎴ ᎠᏐᎢ ᏣᎳᎩ ᎠᏰᎵ ᎨᎳ, Stephanie, ᎠᏗᏍᎬ ᎠᎵᎮᎵᎪ ᎤᏪᏣ ᎠᎨᏯ ᎤᏚᎵᏍᎬ ᎠᏂᎬᏐᎢ ᏧᏍᏕᎸᏗᎢ ᎤᏚᎵᏍᎬ ᎤᎪᏛ ᏅᏬᏘ ᎤᎬᏩᏟ ᎤᎪᏛ ᎤᏕᎶᏆᏍᏗᎢ. --- “ᎢᎦ ᏥᎵᎡᎵᎬ ᏅᏗᎦᎵᏍᏙᏗ ᎾᏍᎩ ᎢᎦ ᎤᏚᎵᏍᎬ ᎢᏳᏛᏗᎢ, ᎠᏗᏍᎬ Stephanie. “ᎤᏚᎩ ᎾᏍᎩ ᏂᏛᏛᏁᎵᏒ ᎠᎴ ᎤᎷᎯᏍᏗ ᎠᎴ ᏧᎸᏫᏍᏓᏁᏗ ᏣᎳᎩ ᎠᏰᎵ ᏧᏍᏕᎸᏗ ᏣᎳᎩ ᎠᏁᎳ. --- ᏱᏅᎦᎵᏍᏗ ᎩᎶ ᏐᎢ ᎠᎨᏳᏣ ᏣᎳᎩ ᎠᏰᎵ ᎨᎳ ᎠᎴ ᎠᏧᏣ ᏯᏂᎪᏩᏘ ᎠᎴ ᏳᎾᏚᎵ ᎾᏛᏁᎲ ᎤᏠᏯ ᎢᏳᎾᏛᏗᎢ.”

--- ---
02/04/2015 10:37 AM
ᏓᎵᏆ, ᎣᎦᎳᎰᎹ. – ᎢᏤᏃ ᎤᏙᏢᎭ ᎨᏥᎩᏛᎾᏁᏗᎢ ᎠᎴ ᏅᏬᏘ ᎨᏥᏁᏗᎢ ᎤᏪᎶᎢ ᏧᏂᏢᎩ Hepatitis C ᎥᎿ ᏣᎳᎩᎯ ᎠᏰᎵ ᎧᏁᏉᎩ ᎾᏍᎩᏃ ᎠᏂᏱᎵᏒᎢ ᎠᎴ ᎠᏂᏍᏓᏢᎢ ᎦᎵᏉᎩ ᏚᏃᏢᏒᎢ ᎨᏥᎬᏛᎾᏁᏗᎢ ᏚᏙᏢᏩᏗᏒᎢ ᎤᏣᏘᎾ ᏏᏅ W.W. Hastings Hosptial ᏥᏧᏙᏢᎭ. --- Dr. Jorge Mera, ᎾᏍᎩ ᏓᏘᏁᎭ ᎥᎿ ᏥᏧᏙᏢᎭ Hastings, ᎢᎧᏃᎮᏍᎬᎢ ᎾᏍᎩ ᎤᎪᎲᎢ ᎢᏳᏍᏗ ᎧᏂᎬᎬᎢ ᎤᏕᎳᎰᏏ ᏱᎦᎢ ᏴᏫ ᎤᏁᎲᎢ ᎾᏍᎩ ᎥᏳᎩ. ᎾᏍᎩᏃ ᎥᏳᎩ ᏲᏠᎩ ᎤᏪᎶᎢ ᎠᎴ ᏱᎩ ᏱᎪᏘᎯ ᎤᏪᎶᎢ, ᎾᏍᎩᏃ ᏥᎩ ᎤᏪᎶᎢ ᎩᎬᎢ ᎦᏅᎦᎵᏍᎩ, ᎥᏳᎩ ᎠᏓᏠᎩ ᎠᎭᎷᎩᏍᎩ, ᎠᎴ ᎠᎵᏍᏓᏰᏗ ᎣᏬᏝᏅ ᎡᎳᏗ ᏂᎬᏁᎯ ᎠᎴ ᎠᏍᏆᏂᎪᏗᎰ ᎥᏰᎸ ᎤᎵᏍᏕᎸᏙᏗ ᎠᎴ ᎠᎬᏂᎦᎵᏍᏗᎢ. --- ᎾᎯᏳᏃ ᏣᎩᏅᏨᎢ 2012 ᏌᏉᏃ ᏳᏰᏟᏗ ᏥᎬᎩᎾᏢᏅᎢ ᎬᏥᎦᏎᏍᏙᏗ Hepatitis C ᏧᏂᏢᎩ. ᎠᏩᏕᎳᎰᏏ ᎤᎾᏍᏈᏍᏙᏒᎢ ᎨᎲᎢ ᏧᏂᏢᎩ ᎥᏍᎩ ᏳᏍᏗ ᎤᏁᎯ, ᎠᏎᏃ ᎤᏲᎢᏭ ᎨᏒ, ᎾᎯᏳᏃ ᏥᎨᏒᎢ ᏙᎯᏳᎯᏯ ᏗᎬᏍᏕᎸᏗ ᎨᏒ ᏧᏂᏢᎩ ᎥᏝ ᏍᎩᏲᏍᏗ ᏱᎨᏎᎢ ᏂᏗᎦᎵᏍᏙᏗᏍᎬᎢ ᎥᏝ ᎥᏍᎩᏲᏍᏗ ᏅᏬᏘ ᏱᎩᎮᎢ,”ᎠᏗᏍᎬᎢ Mera. --- “ᎾᏍᎩᏍᏂ ᏅᏬᏘ ᏥᎩᎮᎢ ᎣᏏᏊ ᎨᏒᎩ, ᎠᏎᏃ ᎥᏝ ᏱᎬᏅᏓ ᎨᏒ ᏂᏗᎦᎵᏍᏙᏗᏍᎬᎢ ᎤᏣᏘᎾ ᏗᏜ ᎥᏰᎸᎢ ᎪᎱᏍᏗ ᎠᏓᏛᏁᎲᎢ ᎾᏍᎩ ᏅᏬᏘ. ᎤᏁᎳᎩ ᎬᏆᏂᏔ ᎠᎬᏴᎵ ᎤᎶᎲᏍᏗ ᎾᏂᎥ ᏧᎾᏓᏂᎳ Hep C ᎤᏁᎯ ᎠᏁᎲ, ᎢᎦᏓᏊ ᏗᎦᏳᏂᏍᏕᎸᏗᏊ ᎨᏒᎩ,” --- ᎢᏤᏃ ᏅᏬᏘ ᎾᏊ ᎨᏒ ᎠᏂᏯᏙᎯᎭ, ᎠᏗᏍᎬᎢ, ᎥᏝ ᎥᏍᎩ ᏱᎦᎢᏱᎦᏲᏮᏁᎸᎲᎦ ᎤᏣᏘᎾ ᏗᏜ ᎥᏰᎸᎢ ᏓᏤᏝ ᎤᏂᎪᏓᏃ ᏴᏫ ᏓᏂᏍᏕᎵᎠ. ᎿᏊᏃ, ᎠᏗᏍᎬᎢ, ᏭᏂᎪᏛᏃ ᎾᏊ ᎨᏥᏍᏕᎵᎠ. --- MeraᏃ ᎢᎧᏃᎮᏍᎬᎢ ᎠᎬᏴᎵᏃ ᎤᎶᏒᏍᏗ ᎨᎲ ᏧᏂᏢᎩ ᎤᏁᎲᎢ Hep C ᎤᏁᎯ, ᎾᏍᎩ ᎤᏩᏌ ᎠᎴ ᎤᏍᏕᎸᎯᏙᎢ ᎤᎾᏙᏯᏅᎯᏛᎢ ᏗᏐᎢ ᎠᏰᎵᎢ ᏙᏧᏙᏢᏒᎢ ᏧᏂᏍᏕᏟᏗᎢ ᎤᏂᏣᏘ. ᎢᎬᏱᎢᏃ ᏚᎾᎵᎪᏅᎢ ᎤᏙᎷᏩᏛᏗ ᏦᎢ ᎡᏉᏂ ᏂᏚᏪᏴᏴᎢ ᎠᏰᎵ ᏥᏧᏙᏢᎭ ᎫᏐᎢ ᎠᎴ ᎾᏍᏊ ᎠᎼᎢ ᏥᏧᏙᏢᎭ, Mera ᎠᎴ ᏧᏂᏢᎩ ᏗᏂᏍᏕᎵᏍᎩ ᎠᎴ ᎠᏂᎦᎾᎦᏘ ᏗᏂᏍᏕᎵᏍᎩ ᎥᎿ ᎠᏰᎵ ᏚᏙᏢᏩᏗᏒᎢ ᏧᏂᏢᎩᎢ. --- ᎾᏞᎬᏭ ᏥᎨᏎᏍᏗ, Hepatitis C ᏧᏂᏢᎩᎢ ᎤᏙᏢᏎᏍᏗ ᎥᎿ Wilma P. Mankiller ᏧᏂᏢᎩᎢ ᎠᏰᎵ ᎥᎿ ᏍᏗᎵᏪᎵ, ᎾᏍᎩᏊᏍᎩᏂ Will Rogers ᏧᏂᏢᎩᎢ ᎠᏰᎵᎢ ᎥᎿ Nowta, Redbird Smith ᏧᏂᏢᎩᎢ ᎠᏰᎵᎢ ᏌᎷᏂᎨᏴᎢ, Sam Hider ᏧᏂᏢᎩᎢ ᎠᏰᎵᎢ ᏜᏱᎪᎢ, ᎠᎴ ᎾᏍᏊ Bartlesvillie ᏧᏂᏢᎩᎢ ᎠᏰᎵ, ᎾᏍᎩ ᏥᎩ ᎾᏞᎬᏭ ᏥᎨᏎᏍᏗ ᏛᏓᏅᏏ ᎥᎿ ᎤᏣᎴᏛᎢ ᎢᏤᎢ ᏗᎾᏁᏍᎨᎲᎢ ᏫᏛᏂᎷᏥ. ᎠᎴᏍᏊ, Dr Anna Miller, Amanda Hicks ᎠᎴ ᎤᏂᎪᏗ ᏧᏂᎸᏫᏍᏓᏁᎢ ᎨᎦᏠᏯᏍᏓ ᎥᎿ Hastings ᎾᏍᎩ ᎤᎾᎵᏍᏕᎸᏗᎢ ᎥᎿ ᏧᏙᏢᏒᎢ. --- Mera ᎢᎧᏃᎮᏍᎬᎢ ᎾᏍᎩ ᏥᎩ ᎥᏳᎩ ᎥᏝ ᏂᎪᎯᎸ ᎬᏂᎨᏒ ᏱᏂᎦᎵᏍᏗᎰ ᎣᏓᏂᎸᎢ ᎥᏝ ᏱᎬᏲᏂᏔ ᎣᏪᎯᎢ, ᎾᏍᎩᏃ ᏥᎩ ᎤᎵᏍᎨᏗᏳ ᏱᎨᏥᎦᏛᎾᏁᎵ. --- ᎩᎪᎢ ᏳᏂᎦᏛᎲᎦ ᎥᎿᏃ ᎬᏂᎨᏒ ᏱᏂᎦᎵᏍᏓ Hepatitis C ᎣᏪᎯ ᏱᎩ. --- “Ꭷ, ᎦᎪᎢ ᎨᏥᎬᏛᎾᏁᏗ? ᎾᏍᎩZ ᏬᏂᏴᎢ CDC(Centers for Disease Control) ᏥᎨᏥᏁᎢᏍᏗᎭ ᎾᏍᎩᏃ “Baby Boomer’s ᎤᏂᏣᏘ, 1945 ᎬᏓᎴᏂᏍᎩ 1995 ᏩᏍᏘ ᎡᎵᏍᏗ ᏱᎨᏥᎬᏓᎾᏏ,” ᎠᏗᏍᎬᎢ. ᏂᎦᎥᏊᏃ ᎩᎶ ᏗᏓᏣᏲᏍᏙᏗ ᎤᏍᎦᏎᏗ ᏅᏬᏘ ᎬᏗᏍᎩ ᏱᎨᏎ ᎠᎴ ᎠᎵᏒᏍᏗᏍᎩ ᎤᏍᎦᏎᏗ ᏅᏬᏘ, ᎠᎴᎾᏍᏊ ᏌᏊᏭ ᎢᏳᏩᎬᏘ ᎢᏳᏛᏁᎸᎢ ᏱᎩ, ᎡᎵᏍᏗ ᏯᏥᎬᏛᎾᏏ.” --- ᎠᎴᎾᏍᏊ, ᏏᏃ 1992 ᏂᎦᎵᏍᏗᏍᎬᎾ ᏥᎨᏒᎢ ᎩᎦ ᎨᏥᏁᏁᎸᎢ ᏱᎩ, ᎠᎴ ᎭᏫᏂ ᎥᏰᎸ ᏄᏍᏛᎢ ᏄᏓᎴᎢ ᎠᏥᏁᎸᎢ ᏱᎩ, ᎠᎴ ᏣᎪᏪᎳᏁᎸᎢ ᎥᏰᎸᎢ ᏱᎩ. 300 400 ᏩᏍᏘ ᎨᏥᎬᏓᎾᏁᎸᎢ ᎥᎿ ᎤᏙᏢᏒᎢ ᎾᏍᎩ ᏗᎬᏩᏄᎪᏙᏗ “ᏳᏚᏟᏗ ᏱᎩ ᎠᎴ ᎤᏚᏟᏗ ᏂᎨᏒᎾ ᏱᎩ” ᎤᎾᎴᏅᏗ ᎨᏥᏍᏕᎵᎲᎢ, ᎠᎴ ᏍᎪᎯᏧᏈ Ꮲ ᎾᏂᎠ ᏧᎾᏓᏂᎳ ᎨᏥᏍᏕᎵᎠ ᏗᎨᏥᏅᏬᏗᎢ ᎠᏂᏅᏫᏍᎬᎢ ᎥᏳᎩ. ᎾᏍᎩᏍᎩᏂ, Mera ᎢᎧᏃᎮᏍᎬᎢ, 5,000 ᎢᏯᎦᏴᎵ ᎾᏂᎠ Hepatitis C ᎤᏁᎯ ᏣᎳᎩᎯ ᎠᏰᎵ, ᎾᏍᎩᏃ ᎤᏙᏢᏒᎢ 900 ᎢᏯᏂᎢ ᏧᏂᏢᎩ ᎨᏥᏩᏛᎡᎸᎢ. --- “ᎯᎠᏃ ᎥᏝᏙ ᏚᏳᎪᏛᎢ ᏗᏎᏢᎢ ᏱᎩ ᏂᎬᏁᎵᎰᎢ, ᎠᏎᏍᎩ ᎾᏂᎨᏍᏗ ᏗᏎᏢᎢ. ᏄᏍᏛᎢ ᏙᎫᏛᎢ ᏦᏥᏩᏛᏗᎢ Ꮎ 5,000 ᎢᏳᏂᏨᎢ ᎠᎴ ᏦᏥᏍᏕᎸᏗᎢ ᏂᎦᏓ. ᎤᏓᏍᏈᏍᏙᏒᎢ ᏗᎦᎸᏫᏍᏓᏁᏗ ᎠᎴ ᏗᎫᏔᏂᏓᏍᏗᎢ,” ᎠᏗᏍᎬᎢ. --- ᎾᏍᎩᏃ ᎾᎯᏳᎢ 1960s ᎠᎴ 1970s ᏥᎨᏒᎢ ᎤᏟᏍᏗ ᎤᎯᎵᏙᎸᎢ Hepatitis C ᎾᎯᏳ ᏥᎨᏒᎢ ᏓᎾᏓᏣᏲᎯᎲᎢ ᎤᏍᎦᏎᏗ ᏅᏬᏘ ᎾᏅᏗᎲᎢ ᎩᎳ ᎤᎵᏄᎪᏨᎢ ᎨᏒᎢ, ᎠᏗᏍᎬᎢ. --- “ᎥᏝᏃ ᎡᏍᎦ ᏯᏓᏛᏁᎯ ᏱᎨᎮ ᎠᏁᎵᏍᎨᎢ ᎾᎯᏳ ᏥᎨᏒᎢ. ᎪᎯᏓᏃ ᎠᏓᏠᎩ, ᏍᎩᏃ ᏥᏂᎦᎵᏍᏗᎭ ᎥᏝ ᎪᎱᏍᏗ ᏯᏓᏛᏁᎰᎢ ᎩᎳ 20 ᎠᎴ 30 ᎢᏧᏕᏘᏴᏓ ᏳᎶᏐᎾ ᎬᏳᏓᏠᏨᎢ. ᎾᏊᏃ ᏙᏥᎪᏩᏘ ᏧᎾᏓᏂᎳ ᏚᎾᏓᎴᏤᎲᎢ,” ᎠᏗᏍᎬᎢ. --- ᎢᎦᏓ ᎤᏂᏠᏨᎢ ᏙᎯᏊ ᏄᎾᏛᎿᏕᎦ, ᎠᏎᏃ ᎤᎵᏍᎨᏗᏯ ᎠᏕᎳᎰᎯᏍᏗ ᎦᎪ ᎤᏚᏟᏗ ᏄᏛᎿᏕᎬᎢ ᎠᎦᏍᏕᎸᏗᎢ, ᎾᏍᎩᏃ ᏂᎬᏂᎯᎵᏐᏊ ᏙᎯ ᏄᎾᏛᎿᏕᎬᎢ,” ᎯᎠᏃ ᏄᎦᏪᏍᎬᎢ ᎠᏂᎦᏲᏟᏊ ᎬᏂᎨᏒ ᏂᎦᎵᏍᏗᏍᎪᎢ ᎤᏁᎲᎢ. --- ᎤᏂᏣᏙᏨᎢ ᎤᏁᎯ ᎨᏐᎢ ᎠᎴ ᏗᎾᏍᏘᏰᏍᎩ ᎨᎰᎢ, ᎤᏂᏁᎦᎸᏃ ᏓᎶᏂᎨ ᏂᎦᎵᏍᏗᏍᎪᎢ,ᏙᏱ ᎤᏁᏙᎸᎢ ᎾᏍᎩᏊ ᎤᎵᏍᎩ ᏓᎶᏂᎨᎢ ᎨᎰᎢ, ᏧᏂᏍᏉᏟᏃ ᏕᎯᏍᏙᎢ ᎠᎴ ᎥᏝ ᏱᏚᏂᏲᏏᏍᎪᎢ. MeraᏃ ᎢᎧᏃᎮᏍᎬᎢ ᎢᎦᏓ ᏴᏫ ᎥᏝ ᏳᎾᏂᏙᎢ ᎤᏁᎲᎢ, ᎠᏎᏃ ᏳᏓᎵᎭ ᎤᏴᏜ ᎤᏂᏂᏴᎢᏓ ᏂᎬᏫᏍᏙᎢ. --- “ᎥᏝ ᏂᎦᏓ ᏱᏚᎾᏓᏂᎶᎯᏍᏗᏍᎪᎢ (ᎾᏍᎩ ᎤᏁᎯ), ᎤᎵᏍᎨᏗᏃ ᏱᎬᎦᏪᏍᏗ, ᎠᏎᏃ ᎢᎦᏓ ᎤᏁᎯ 20 ᎠᎴ 30 ᏫᎾᏕᏘᏱᏍᎬᎢ ᎤᏁᎸᎢ ᏂᎦᎵᏍᏗᏍᎪᎢ ᎤᏪᎶᎢ, ᎾᏍᎩᏃ Cirrhosis,” ᎠᏗᏍᎬᎢ. --- ᏐᎢᏃ ᏗᏓᏓᎴᏤᏗᎢ ᎣᏁᎦᎸᎢ ᏱᏙᏓᎴᏥᏏ, ᏧᏓᎵ, ᎠᎴ ᏗᏛᎴᏍᎩ. ᎠᏎᏍᎩᏂ, ᎾᏍᎩ ᏭᎪᏛᎢ ᎤᏪᎶᎢ ᏚᎾᏓᎴᏤᎰᎢ. --- Mera ᎢᏳᏪᏓ ᎢᎦᏓ ᎤᎾᏚᎵᎲᎢ ᎨᏥᎬᏛᎾᏁᏗᎢ ᎤᏅᏌ ᎦᎾᎦᏘ ᎤᏂᎧᎲᎢ ᏙᏗᎦᎧᎲᏍᎪᎢ ᎬᎩᏩᏛᏗᎢ ᎠᎴᏱᎩ ᏌᏊ ᎠᎦᎾᎦᏘ ᏧᎸᏫᏍᏓᏁᎯ ᎥᎿ ᏧᏙᏢᏒᎢ Hepatitis C ᎤᏁᎯ ᎤᏁᏓᏍᏗᎢ ᎥᎿ ᏣᎳᎩᎯ ᎠᏰᎵ ᏧᏂᏢᎩᎢ. ᎢᏳᏃ ᎩᎶᎢ ᎤᏅᏔ Hepatitis C ᎤᏪᎯ ᏱᎩ, ᎯᎠ ᏗᏟᏃᎮᏗᎢ ᏗᏎᏍᏗ 918-458-3381 ᏩᏟᏃᎮᏗ ᏫᎧᏃᎯᏎᏗ Dr Mera ᎣᏚᎵᎲᎢ ᎤᏓᎪᏩᏛᏗᎢ. --- ᎢᏳᏃ ᏂᏣᏂᏛᎾ ᏱᎩ ᎣᏪᎲᎢ (Hepatitis C), ᎠᏛᏗᏃ ᎦᎾᎦᏘ ᏣᎧᎲᎢ,” ᎠᏗᏍᎬᎢ Mera. --- ᎢᏳᏃ ᎤᎪᏗ ᎠᏕᎳᎰᎯᏍᏗᎢ ᏲᏚᎵᎠ ᎠᎭᏂᏃ ᏯᎦᏛᏂᏙᎳ.

--- ---
01/17/2015 08:00 AM
ᎠᏭᏂᏴᏍᏗ, ᎣᎦᎵᎰᎹ. – ᎢᏦᏗ ᎦᏘᏲ ᎤᏙᏢᏒ ᎤᏂᎩᏏᏓ ᎾᏍᎩ ᏣᎳᎩ ᎠᏰᎵ ᎠᏍᏕᎵᏍᎬ ᎠᎴ ᎾᎿ ᎠᏁᎳ ᎠᏁᏙᎯ ᎠᎴ ᏗᏐᎢ ᎦᏘᏲ ᏚᏙᏢᏒ ᎠᏂᎷᎪ ᏓᎾᎵᏍᏕᎵᏍᎪᎢ. --- ᎾᏍᎩ ᎦᏘᏲ ᏣᎳᎩ ᎠᏰᎵ ᎤᏤᎵᎪᎯ ᎤᏙᏢ ᎠᎴ ᏣᎳᎩᎯ ᏧᎾᏓᎴᏅ ᎠᏰᏟ ᎾᎥᎢ. ᎤᎷᏨ ᎠᎭᏂ ᎠᏭᏂᏴᏍᏗ ᎾᎿ ᏔᎵ ᏯᎦᏴᎵ ᏌᏊ ᏧᏕᏘᏴᏌᏗᏒ ᏂᏓᏳᏂᎩᏓ ᏓᏫᏍᎦᎵ ᏍᎦᏚᎩ. --- “ᎦᏙᎯ ᎤᎾᎵᏍᎪᎸᏔᏅ ᎾᎿ ᏗᏂᎳᏫᎦ ᎤᏂᎲᏍᏗ ᎤᏂᏲᎯᏍᏗ ᎠᏥᎳ ᎤᏂᎲᎢ. ᎣᎩᏲᏎᎲᎢ ᎦᏙ ᎣᎩᎲ ᎾᎿ ᏦᎪᏢᏒᎢ, ᎠᏎᏃ ᏙᎯᏳ ᏃᎩᏲᏎᎸᎾ ᎣᎦᎴᏅᎲ ᎢᏤ ᎤᏙᏢᏗᎢ, ᎠᎴ ᎾᎿ ᏗᏂᎳᏫᎦ ᎤᎾᎵᏍᎪᎸᏔᏅ ᎢᎸᏍᎩ ᏂᏚᏙᏢᏒ ᎠᎴ ᎾᎿ ᏥᏃᎦᏛᎾ ᎣᎦᏑᏰᏒᎢ,” ᎤᏛᏅ ᎢᏦᏗ ᎦᏘᏲ ᏗᏓᏘᏂᏙ David Comingdeer ᏧᏙᎩᏓ. “ᎾᎯᏳ ᏂᏓᎬᏩᏓᎴᏅᏓ ᎣᏍᏓ ᎠᎾᎢ ᎠᎴ ᏣᎳᎩᎯ ᏙᎦᏓᏁᏤᎸ Ꮭ ᎪᎱᏍᏗ ᎡᏍᎦ ᏱᎩ ᏗᏂᎳᏫᎦ ᎤᏠᏯ ᏃᎴᏍᏊ ᎤᏂᎬᏫᏳᎯ.” --- ᎾᏍᎩᏃ ᎢᏦᏗ ᎦᏘᏲ ᎤᏙᏢᏅ Ꮟ ᎤᎪᏓ ᎢᏳᏕᏘᏴᏓ ᎾᎿ ᏍᎦᏚᎩ ᏄᎵᏍᏔᏅᎢ, ᎠᏗᏍᎬ Comingdeer. ᏧᏓᎴᏅᎲᏃ Peavine ᎾᎥ ᎨᏒ ᎠᎴ ᏓᏫᏍᎦᎵ ᏍᎦᏚᎩ ᎠᎴ ᎣᏂᏴ ᎤᏂᎲᏒ ᎾᎿ Coon ᏦᏓᎸ ᏭᏂᏅ, ᎾᏍᏊ ᏓᏫᏍᎦᎵ ᏍᎦᏚᎩ ᎨᏒᎢ. ᎾᎿᏃ ᎤᏓᎴᏅᎲ ᎡᏍᎦ ᏂᎦᎵᏍᏗᏍᎬ ᏗᏓᏘᏂᏙ ᎤᏔᎾᏯ ᎨᏒ ᎠᎴ ᎤᏓᏂᎵ ᏄᎵᏍᏔᏅ ᎾᎯᏳᏃ ᏓᏥᏲᎯᏎᎸ Comingdeer, ᏔᎵᏁ ᎠᏓᎴᏁᎯ ᎨᏎᎢ ᎾᎯᏳ, ᏔᎵ ᏯᎦᏴᎵ ᏔᎵ ᎤᏕᏘᏴᏌᏗᏒᎢ ᎨᏒ ᎾᎯᏳ. --- “ᎡᎵᏃ ᏗᎦᎸᏫᏍᏓᏁᏗ ᎾᏍᎩ ᎠᏂᎩᏍᏙᏗ ᎦᏘᏲᎢ, ᎠᏎᏃ ᎾᏍᏊ ᎣᏍᏓ ᎠᏰᎸᏗ ᎠᏓᎷᏤᎰᎢ,” ᎠᏗᏍᎬᎢ. --- ᎤᎾᎵᏍᏕᎸᏙᏗ ᎠᎾᎵᏍᎩᏍᎨᏍᏗ ᎢᏦᏗ ᎦᏘᏲ ᎤᎾᏓᏡᎬᎢ ᎦᎵᏉᎩ ᎠᏟᎢᎵᏒ ᏒᎯᏰᏱ ᎠᏓᎴᏂᏍᎩ ᎠᎴ ᏒᏃᏱ ᎢᎪᎯᏓ ᎾᎿ ᎧᎦᎵ ᎦᎵᏉᎩᏁ ᏓᎵᏆ ᏍᎦᏚᎩ ᎠᏓᏁᎸ ᎠᎭᏂ 908 S. College Ave. ᎠᏁᎳᏗᏙ ᎾᏍᎩ ᏂᎦᏓ ᎤᎳᏗᏢ ᎦᏘᏲ ᏧᎾᏙᏢᎯ ᏓᏂᏯᏂ ᎢᎦᏓᏟᏐᏗ ᎠᎴ ᎠᏕᎳ ᎤᏂᏟᏐᏗᎢ ᎣᏍᏓ ᎢᏳᏅᏙᏗ ᎦᏘᏲᎢ. ᎦᏬᏂᏍᎩ ᎾᎯᏳ ᎤᏒ ᎯᎠ Opv Mack. --- ᎠᏆᏂᏲᏍᏗ ᎤᏳᏍᏗ ᏓᏂᎾᏕᎨᏍᏗ ᏧᏓᎴᏅᏓ ᎠᏓᏒᎲᏍᏙᏗ, ᎤᎦᎾᏍᏗ ᎤᎾᏓᏒᎲᏍᏗ ᎤᎬᏩᏟ ᎠᎾᏂᎩᏍᎨᏍᏗ, ᎠᏂᎾᏕᏒᎲᏍᎬᏍᏗ ᎠᎴ ᏓᎾᏎᏏᏍᎨᏍᏗ ᎪᏪᎵ ᎠᏓᏒᎲᏍᏙᏗ ᏔᎷᏣ ᎠᎵᏍᏓᏴᏓ ᎦᎵᏗᏓᏅᎢ ᎠᏓᏒᎲᏍᏙᏗ ᎾᏍᎩᏃ ᎢᏳᏍᏗ ᎾᎾᏛᏁᎮᏍᏗ ᎠᏕᎳ ᎠᏂᏟᏏᏍᎬᎢ. ᏃᎴᏍᏊ ᎠᎵᏍᏓᏴᏗ ᎠᏂᎾᏕᏒᎲᏍᎨᏍᏗ ᎠᏁᏙᎯ ᎤᏂᏩᎯᏍᏗ. --- Comingdeer ᎠᏗᏍᎬ ᎢᎦᏓ ᎣᏍᏓ ᎢᎬᏁᎵᏓᏍᏗ ᎾᎿ ᎦᏘᏲ ᎠᎴ ᏙᏯ ᏧᏁᏓᏍᏗ ᏗᏤᎯᎨ ᎢᏧᏩᏗ ᎤᏚᎵᎭ ᎠᏁᎳ ᎠᎴ ᎠᎾᏓᏩᏛᎯᏙ ᏧᏅᏙᏗ. --- “ᎤᏂᎪᏓᏃ ᏓᏁᏙᎰ ᏳᏟᎢᎶᏞ ᏧᏂᎷᎯᏍᏗᎢ. ᏧᏪᏘ ᏙᏯ ᏧᏁᏓᏍᏗ ᏙᎪᏢ, ᎠᎴ ᎣᎦᏚᎵ ᎣᏍᏓ ᎢᏦᎬᏗ ᏗᎬᏙᏗ ᎣᏣᎴᏅᎲᎢ,” ᎠᏗᏍᎬᎢ. --- Comingdeer ᎠᏗᏍᎬ ᎣᏍᏓ ᎤᏰᎸᏐ ᎾᏍᎩ ᎢᏦᏗ ᎦᏘᏲ ᎤᏙᏢᏒ ᎾᏍᎩ Ꮟ ᎨᎳ ᎨᏒ “ᏅᎩ ᏳᏂᏥ.” ᎧᏃᎮᏍᎬ ᎾᏍᎩ ᎤᏩᏌ ᎠᏂᏣᎳᎩ ᎦᏘᏲ Ꮟ ᎨᎳ ᎨᏒ ᎾᎿ ᏍᎪᎯᏧᏈ ᏳᏕᏘᏴᏓ ᎠᏂᎩᏚᏩᎩ. --- ᎾᏍᎩ ᏅᎩ ᏳᏂᏥ ᎤᏓᎴᏅᎮ ᏅᏗᎦᎵᏍᏙᏗ ᎠᏂᏣᎳᎩ ᎦᏘᏲ ᎠᏂᏴᏫ, ᎾᏍᎩᎾ ᎤᎾᏠᏯᏍᏗ ᎹᏍᎪᎩ (ᎠᏂᎫᏌ) ᎦᏘᏲ ᎠᎾᎵᏍᎩᏍᏏᏙ ᎠᏂᏴᏫ ᎠᏂᏍᎦᎩ ᎦᏓ ᏥᏕᎨᏥᏁᎮ ᎾᎿ ᏙᏒ ᏥᎨᎦᏎᏍᏗᏍᎨ ᎤᎵᏍᏆᏗᏗᏒ ᏁᎳᏚ ᎢᏍᎪᎯᏧᏈ ᎤᏕᏘᏴᏌᏗᏒ ᎠᎴ ᎢᎬᏱ ᏐᏁᎳᏚ ᎢᏍᎪᎯᏧᏈ ᎤᏕᏘᏴᏌᏗᏒ. ᎠᏂᏴᏫ ᎠᏂᏍᎢᎲ ᎾᎿ “ᏯᎵᏍᏚᎢ ᎦᏓ ᏓᎲ” ᎾᏍᎩ ᎠᏂᏲᏁᎦ ᎤᏂᎩᏍᏗᎢ, ᎾᏍᎩᏃ ᏄᎵᏍᏔᏅᎢ. --- ᎠᏗᏍᎬ ᎢᎸᏍᎩ ᎹᏍᎪᎩ(ᎠᏂᎫᏌ) ᎦᏘᏲ ᏚᏃᏢᏒ ᎾᏍᎩ Ꮟ ᏅᎩ ᎤᏂᏥ ᏚᎾᏙᏢᎯ.” ᎾᎿ ᎦᏘᏲ ᎤᎾᎵᏍᎩᏍᏗᎢ, ᎤᎾᏁᏦᏗᎢ, ᏧᎾᏠᎯᏍᏗ ᎠᎴ ᎦᏘᏯ ᏓᏍᏆᎵᏍᎪᎢ. --- “ᎠᏯ ᎪᎱᏍᏗ ᏗᏋᎾ ᏂᏓᏳᎾᏓᎴᏅ ᎦᏘᏲ (ᎢᏦᏗ) ᎠᎴ ᏗᏐᎢ ᎠᏂᏏᏓᏁᎸ ᏂᏓᏳᎾᏓᎴᏅ ᎦᏘᏲ, ᏚᎾᎵᎪᏁ ᎠᏂᎫᏌ,” ᎠᏗᏍᎬᎢ. “ᎪᎯᎢᎦ ᏥᎩ, ᏱᏚᎾᏠᏏ ᎾᎿ ᎠᏂᎫᏐ ᎠᏰᎵ, ᏗᎬᎩᏯᏂᏍᎪᎢ ᏦᎦᏠᎯᏍᏗ ᎾᏍᎩ ᎦᏘᏲ ᎤᏂᎬᏫᏳᎯ ᏚᏂᎧᎲ ᎣᎩᏃᎮᏗ ᏧᏓᎴᏅᏓᏊ ᎪᎱᏍᏗ. ᎠᏂᎫᏌ ᎾᏍᏊ Ꮟ ᎨᎪᏟᏍᏗᏍᎪ ᏗᎦᎵᎪᎯ ᎨᏒᎢ.” --- Comingdeer ᎠᏗᏍᎬ ᎤᏚᎩ ᎤᏩᎯ ᎤᏂᎫᏍᏛᏗ ᎯᎠ ᎠᏕᎳ ᏥᏓᏲᏥᏟᏌᏅ ᎾᎿ ᎹᏍᎪᎩ (ᎫᏐᎢ) ᎦᏘᏲ ᏂᏙᏓᏳᎾᏂᎩᏓ ᎠᎴ ᎾᎥ ᎠᏂᏣᎳᎩ ᏧᎾᏓᏡᎩ. ᎠᏁᎳ ᎾᎿ ᎢᏦᏗ ᎤᎾᎵᏍᎩᏍᏗ ᎾᏍᏊ ᏓᏂᏍᏕᎵᏍᎪ ᎹᏍᎪᎩ (ᎠᏂᎫᏌ) ᏱᏧᏂᏍᏆᎸᎡᎵ. --- “ᎣᏥᏣᎳᎩ ᎣᏥᏍᎦᏚᎩ, ᎠᎴ ᎣᎪᎯᏳ ᏣᎳᎩ ᎢᏳᏛᏁᎵᏓᏍᏗ ᎤᎲᎢ. ᏍᏓᏯ ᏙᎩᎸᏫᏍᏓᏁᎰ ᏂᎪᎯᎸ ᎾᏍᎩ ᎢᏳᎵᏍᏙᏗ, ᎣᎩᏍᏆᏂᎪᏙᏗ, ᎤᎵᏍᎨᏓ ᏦᎦᏠᎯᏍᏗ ᏧᎬᏩᎶᏗᏳ ᎠᎴ ᎢᏳᏍᏗ ᎣᎩᎲᎢ ᎾᎿ ᎤᏂᎯᏯ ᎡᏘ ᏣᏁᎲ ᎠᏯ ᏃᏊ ᎣᎬᏙᏗ,” “ᎾᏍᎩᏃ ᎠᏂᎳᏍᏓᏢ ᏃᎬᏁᎭ. ᏝᏃ ᏗᎦᎸᏫᏍᏓᏁᏗ ᎠᎴ ᎪᎱᏍᏗ ᎦᎾᏗᏁᏓ ᏱᎩ. ᏂᎦᏓᏃ ᎾᏍᎩ ᎢᏳᏍᏗᏓᏂ ᏯᏂᎩ ᎠᏎᏃ ᎦᏘᏲ ᎠᎴ ᎣᎩᏬᏂᎯᏍᏗ ᎠᎴ ᎣᎪᎯᏳᏒ ᏰᎭ ᏏᏛ ᎣᏥᎾᏍᏓᏢᎢ ᏱᎩ. ᎾᏍᎩᏃ ᎬᏂᎨᏒ ᏫᏂᎦᎵᏍᏗᏍᎪ ᏩᏥᏅ ᎢᏗᏢ ᎣᎪᎵᏍᏙᏗ…. ᎤᎵᏍᎨᏗ ᎾᏍᎩ ᎤᏂᎩᏍᏗ ᏂᎪᎯᎸᎢ.” --- ᎠᏁᎳ ᎢᏦᏗ ᎦᏘᏲ ᎾᏍᎩ ᎯᏍᎩ ᏃᏣᎵᏍᎩᏍᎪᎢ ᎾᎿ ᎪᎨᏯ ᎠᎴ ᎪᎦ ᎾᎿ ᎢᎬᏱ ᎠᎵᏍᎩᏍᏗ ᎨᏒ ᎧᎸᎢ ᎧᎸᎢ. --- ᎤᎪᏛ ᎠᏕᎶᎰᎯᏍᏗ ᏲᏚᎵ ᎾᎿ ᎦᏘᏲᎢ, ᏩᏟᏃᎮᏙᏗ Comingdeer at 918-822-2302.

--- ---
01/16/2015 08:28 AM
ᏓᎵᏆ, ᎣᎦᎵᎰᎹ. – ᎾᏍᎩᏃ ᏣᎳᎩᎯ ᎠᏰᎵ ᏓᎵᏆ ᏙᏆᎴᎷ ᏗᎦᏛᏗᎢ ᏧᏂᎾᏗᏅᏗᎢ ᎢᏤᎢ ᏧᏙᏢᏒ ᏭᏂᎷᏨᎢ 120 E.Balentine ᎦᎳᏅᏛᎢ ᎾᏞᎬᏭ ᎥᏍᎩᏱ ᏥᎧᎸᎢ ᏣᏂᏍᏚᎢᏍᎬᎢ. --- ᎾᏍᎩᏃ ᎢᏤᎢ ᏗᎪᏢᏒᎢ ᎥᎿᏂ ᎠᏰᏟ, ᏣᎳᎩ ᎠᎹ ᏗᎦᏄᎪᎬᎢ ᏍᏆᏞᏍᏗ ᎤᏃᏍᏛᏂᏍᏗᎢ ᎠᎴ U.S. ᎤᏔᎾ ᏂᎦᏅᏅᎢ 62, ᎤᏕᎵᎬᎢ ᏗᏜ Curt’s ᎪᎢ ᏧᏂᏟᏍᏗᎢ. Conoco ᎪᎢ ᏧᏂᏟᏍᏗᎢ ᎠᎴ ᎾᏍᏊ ᎧᎵᎬᎢ ᏗᏜ ᎥᎿᏂ Tommy Nix Auto Group, ᎢᎬᏱᎢ ᏥᎨᏒ Darrell Yates Auto Mall. --- ᏣᎳᎩᎯ ᎠᏰᎵ ᎠᏰᏟ ᏗᏈᏴᏗ ᏄᎬᏫᏳᏒᎢ Sharon Swepston ᎾᏍᎩ ᏳᏪᏓ ᎥᎿᏃ ᎤᎪᏓ ᎤᏟᏅᏓ ᏏᏅ ᎢᎬᏱᎢ ᏣᏂᏯᎥᎢ ᎠᎴ ᎤᎪᏗ ᎤᏜᏅᏓ ᏧᏂᎸᏫᏍᏓᏁᎢ ᏙᏆᎴᎷ ᏧᏂᏗᎢ. --- “ᎾᏍᎩ ᎤᏔᎾ ᎧᏅᏑᎳ ᎠᎦᏘᏗᏍᏗᎢ. ᎾᏍᎩᏃ ᎤᏜᏅᏛᎢ ᎧᏅᏑᎸᎢ ᎯᏍᎩ ᏍᎪᎯ ᎢᏯᏂᎢ ᏴᏫ ᏯᎾᏅᎢ ᎢᎬᏱᎢᏃ ᏥᎨᏒ ᏔᎵᏍᎪᎯᏊ ᎢᏯᏂᎢ ᎡᎵᏊ ᏯᎾᏅᎢ ᎨᏒᎩ. ᎤᎪᏗ ᎤᏜᏅᏓ ᏰᎵᏊ ᏙᏆᎴᎷ ᏧᏂᏩᏍᎩ ᎬᏩᏂᏴᏍᏗ. ᏫᏟ ᏲᏍᏗ ᎤᏂᏴᏟᎯᏍᏗᎢ,” ᎠᏗᏍᎬᎢ. ᎢᎬᏱᎢᏃ ᏗᎪᏢᏒᎢ ᏌᏊᏭ ᏙᏱ ᎤᎾᏨᏍᏗᎢ ᎪᏢᏒᎢ ᎾᏊᏃ ᎢᏤᎢ ᏗᎪᏢᏒᎢ ᏔᎵ ᏕᎪᏢᎭ - ᎠᏂᏍᎦᏯ ᎠᎴ ᎠᏂᎨᏯ. ᎥᏍᎩᎾᏃ ᎾᏍᏊ ᏓᏤᏝ.” --- ᎾᏍᎩᏃ ᎢᏤᎢ ᏗᎪᏢᏒᎢ ᏗᏓᏴᎳᏗᏍᎩ ᏚᏂᏝᎭ ᎠᎴ Swepston ᎥᎧᏃᎮᏍᎬᎢ ᎤᏚᎩ ᎤᏮᏒᎢ ᎾᏍᎩ ᎥᎿ ᏧᎦᎸᏫᏍᏓᏁᏗᎢ ᏰᎵᎢ ᎣᏍᏓ ᎬᏩᏙᏗ ᏱᎩ ᏗᏓᏴᎳᏗᏍᎩ ᏓᏂᏃᏣᏢᏍᎬᎢ ᎤᏣᏘᎾ ᏗᏜ ᏗᎨᏒ ᏍᏏᏅ ᏓᏂᏃᎯᏎᎲᎢ ᎠᏁᎳ ᏂᎦᎵᏍᏔᏅᏍᎬᎢ ᎠᏂᏅᏍᏓᏢᎢ. --- “ᎤᏩᎬᏗᏗᏒᎢ, ᎡᎵᏊ ᏲᏨᏗ ᎾᏍᎩ ᏗᏓᏴᎳᏗᏍᎩ ᏰᎵᏊ ᏴᏫ ᏚᎾᏙᎥᎢ ᏧᏙᏪᎶᏗᎢ ᎤᏂᏃᎯᏎᎯ ᎨᏥᏯᏂᎲᎢ,” ᎠᏗᏍᎬᎢ. --- Swepston ᎯᎠ ᏄᏪᏎᎢ ᎢᏤᎢ ᏧᎰᏢᏒᎢ ᎠᎴ ᎾᏍᏊ ᎢᎠᎵᏍᎪᏟᏗᎭ ᎠᏁᎳ ᎠᎯᏗ ᏧᏂᏁᏍᏗ ᏙᏆᎴᎷ ᏗᎦᏛᏗᎢ, ᎯᏍᎩᎭᏃ ᎾᏂᎠ ᎨᏥᏅᏏᏓ ᏧᏂᎸᏫᏍᏓᏁᎢ ᎠᎴ ᎤᏟᏅᏓ ᏫᏓᏢᏗᎢ. ᎠᎴ ᏙᎧᏃᎮᏍᎬᎢ ᎠᏁᎳ ᎠᏂᎸᏉᏗᏍᎬᎢ ᎢᏤᎢ ᎠᏓᏁᎸᎢ, ᎠᎴ ᎾᏍᎩ ᎤᏔᏂᏓ ᏥᎩ ᎠᎦᏘᏗᏍᏗᎢ ᎧᏅᏑᎸᎢ. --- “ᏂᎦᏗᏃ ᏙᏳᎢ ᎠᏂᎸᏉᏗᎭ,” ᎠᏗᏍᎬᎢ. “ᏙᏳᎢ ᎣᏍᏓ ᎤᏂᎩᏏᏗ ᎠᎴ ᎠᏂᏏᏴᏫᎭ ᎣᏍᏓ ᎤᏂᏰᎸᏐᎢ.” --- ᏣᎳᎩᎯ ᎠᏰᎵ ᎨᎳ Rebecca Zamora ᎾᏞᎬᏫ ᎤᏪᏙᎳ ᎠᏤᎯᏍᏗᏍᎬᎢ ᏙᏆᎴᎷ ᎦᏗ ᎥᎿᎢ ᏙᏆᎴᎷ ᎤᏤᎵᎢ. --- Zamora ᎢᎧᏃᎮᏍᎬᎢ ᎩᎳ ᎢᎬᏱᎢ ᎨᏒᎢ ᎡᏙᎲᎢ ᎥᎿ ᎢᏤᎢ ᏗᎪᏢᏒᎢ ᎠᎴ ᏗᎧᏃᏗᎢ ᎨᏒ ᎠᎴ ᏓᏤᏢᎢ ᏏᏅ Ꮎ ᎤᏪᏘ ᏗᎪᏢᏒᎢ. ᎥᏝ ᎥᏍᎩ ᏱᎦᏁᏄᏟ ᏱᎩ.” --- SwepstonᏃ ᎢᎧᏃᎮᏍᎬᎢ ᎠᏏ ᎢᏤᎢ ᏥᎩ ᎥᎿᎾ ᏙᏆᎴᎷ ᏗᎦᏛᏗᎢ ᏧᏂᎾᏗᏅᏗᎢ ᎾᏍᎩᏃ ᎠᏂᏍᏓᏢᏃ ᎠᏏ ᏗᏆᏂᏲᏍᏗ ᏫᏓᏂᏅᏁᎠ ᎠᏁᎳ ᎾᏍᎩ ᎥᎿᎾ ᎢᏜ ᏫᎦᎶᎯᏍᏗᎢ ᏫᎦᎷᎯᏍᏗᎢ ᏗᎪᏪᎵ. ---  ᎠᏠᏯᏍᏗᏍᎬᏃ ᎾᏍᎩ ᎾᏞᎬᏭ ᎨᏒ ᏗᎦᏃᏣᏢᏍᎩ ᏗᎪᏪᎵ ᏂᏙᏛᏅᏔᏂᏒ ᎥᎿ ᎢᏤᎢ ᏗᎪᏢᏒᎢ. --- Swepston ᎢᎧᏃᎮᏍᎬᎢ ᎾᏍᎩ ᏓᎵᏆ ᏙᏆᎴᎷ ᏗᎦᏛᏗᎢ ᏧᏂᎾᏗᏅᏗᎢ 2000 ᏔᎵ ᎢᏯᎦᏴᎵ ᎤᏕᏘᏴᏌᏗᏒᎢ ᏂᏛᎬᏩᏓᎴᏅᏓ ᏂᎪᏢᏐᎢ ᎥᎿᎾᎢ. ᎤᏪᏘ ᏙᏆᎴᎷ ᏗᎦᏘ ᏧᏂᎾᏗᏅᏗᎢ ᏂᏧᎵᏍᏔᏅᎢ ᎾᏍᎩᏃ ᏣᎳᎩᎯ ᎠᏰᎵ ᏧᏂᎵᏫᏍᏓᏁᎯ ᏚᎾᏙᏢᏩᏗᏒ ᏧᎾᏙᏗ ᎨᏎᏍᏗ. ᎾᏞᎬᏭ ᏥᎨᏒᎢ ᎤᏂᏍᏚᎢ Catoosa ᏙᏆᎴᎷ ᏗᎦᏛᏗᎢ ᏧᏂᎾᏗᏅᏗᎢ, ᎾᏊᏃ ᎨᏒ ᏑᏓᎵ ᏱᎦᎢ ᏕᎪᏢᎭ ᏙᏆᎴᎷ ᏗᎦᏛᏗ ᏧᏂᎾᏗᏅᏗᎢ ᏣᎳᎩᎯ ᎠᏰᎵ ᎢᎬᎾᏕᎾ. ᏣᎳᎩᎯ ᎠᏰᎵ ᎾᏍᏊ ᏙᏆᎴᎷ ᏗᎦᏛᏗᎢ ᏧᏂᎾᏗᏅᏗᎢ ᏗᎤᏃᏢᎭ ᏑᎷᏂᎨᏴᎢ, ᏙᏫᏍᎦᎶᎢ, ᏧᎾᏴᏢᏗ ᎠᎴ ᏜᏱᎪᎢ. --- ᎤᏚᎩᏃ ᎬᏗ ᎡᎵᏊ ᏯᎯᏗᎠ ᏂᎦᏓ ᎠᏂᏅᏍᏓᏢᎢ ᏧᏂᏁᏍᏗᎢ ᏧᎾᏤᎵᎢ ᏙᏆᎴᎷ ᏗᎦᏘ,” ᎠᏗᏍᎬᎢ Swepston . --- ᎾᏍᎩᏃᎾ ᏓᎵᏆ ᏙᏆᎴᎷ ᏗᎦᏛᏗᎢ ᏧᏂᎾᏗᏅᏗᎢ ᎠᏂᏍᏚᎢᏍᎪᎢ 8:15 a.m. to 4 p.m. ᎤᎾᏙᏓᏉᏅᎢ ᏧᎾᎩᎶᏍᏗ ᎬᏗᏍᎩ ᏔᎵᏁᏃ ᎢᎦ 6 p.m. ᏱᎪᎯᏓ ᎠᏍᏚᎢᏐᎢ. --- – Translation by David Crawler

--- ---
01/15/2015 08:15 AM
ᏢᏓᏥ, ᎣᎦᎵᎰᎹ – ᎢᎯᏯ ᏠᎨᏏ ᎤᏰᎬ ᎾᎿ ᏣᎳᎩ ᎠᏰᎵ ᎦᏓ ᎤᎲᎢ ᎤᎦᎾᏮ ᎢᏗᏢ ᏓᏫᏍᎦᎵ ᏍᎦᏚᎩ ᏚᏂᏍᏕᎸᎲᎢ ᎠᏥᎳ ᎠᏅᏗᏍᎬᎢ. --- ᎾᎿ ᎦᏙ ᎠᎲ ᏚᏓᎲᏢ ᏌᎷᏂᎨᏴ ᎤᏪᏴ, Roger Cain, ᎤᎦᏛᏂᏙ ᎤᏂᎧᎲ ᏣᎳᎩ ᎠᏰᎵ ᎢᎯᏯ ᎤᎦᏎᏍᏗ, ᎤᏖᎳᏛ ᏣᎳᎩ ᎠᏰᎵ ᎢᎾᎨ ᏕᎦᎵᎬ ᏧᏂᎸᏫᏍᏓᏁᎯ ᏗᏘᏂᏙ David Comingdeer ᎠᎴ ᎤᏪᏥ ᎠᏫᏄᏣ Spencer ᏧᏙᎩᏓ ᎾᎿ “ᎠᎦᏎᏍᏗ ᎠᏂᎴᏂᏍᎬ” ᎭᏫᎾᏗᏢ ᏅᏍᎩ ᎢᎯᏯ ᎤᏛᎯᏍᏗ ᎠᎹᏳᏟᏗ. --- ᎾᎿ ᎢᎯᏯ ᎤᎾᎦᏎᏍᏛ ᎤᎾᎴᏅᎲ ᏔᎵ ᏯᎦᏴᎵ ᏌᏚ ᎤᏕᏘᏴᏌᏗᏒ ᎤᎾᎵᏏᏅᏙᏗ, ᎤᎾᏟᎶᏍᏗ ᎠᎴ ᎤᎾᎦᏎᏍᏙᏗ ᎤᏛᏏᏗᏒ ᎢᎯᏯ ᎾᎿ ᏣᎳᎩ ᎠᏰᎵ. --- “ᏃᏊᏃ ᎨᏒ ᎣᎦᏟᎶ ᏑᏓᎵᏍᎪ ᎢᏳᏟᎶᏓ ᎢᎦ ᎢᎯᏯ ᎤᏰᎬ ᎾᎿ ᏣᎳᎩ ᎠᏰᎵ ᎦᏓ ᎤᏂᎲ ᎾᎿ ᏯᏛᎾ ᏁᎳᏚ ᎢᏍᎪᎯᏧᏈ ᎢᏳᏟᎶᏓ. ᎠᎭᏂ ᎣᏤᏙ ᎪᎯ ᎢᎦ ᎾᏍᎩᎾ ᎢᎦᏓ ᎤᏂᏢᎯ ᎢᎯᏯ, ᎠᎴ ᎣᏣᏁᎶᏗ ᎣᏍᏓ ᎢᏲᎬᏗ ᎾᏍᎩ ᎣᏥᎪᎲᏍᏗ ᎤᏪᏘ ᎢᎯᏯ, ᎠᎴ ᎤᏚᎦ ᎯᎠ ᏔᎵ ᏚᏙᏢᏒ ᎾᎿ ᏌᏊ ᎢᏳᎵᏍᏙᏗᎢ,” ᎠᏗᏍᎬ Cain. “ᏦᏣᎪᎲᏍᏗ ᎢᎯᏯ Ꮭ ᎾᏍᎩ ᎢᏯᏛᏁᎸ ᏱᎩ ᎾᏍᎩᏂ Ꮟ ᏗᏍᎦᏚᎩ ᏂᏗᎦᎵᏍᏗᏍᎬ ᏥᎨᏎᎢ. ᎾᎯᏳ ᏥᎨᏎ ᎡᎵᏊ ᎬᎪᎲᏍᏙᏗ ᎨᏒ ᎾᎿᎢ ᎠᏂᎳᏍᏓᏢᎢ ᎨᏒᎢ…. ᎾᏍᎩᏃ ᎢᏳᏍᏗ ᎠᏂᏐᎢ ᏓᏂᎳᏍᏓᏢ ᎬᏩᎾᏚᎵᏗ ᏝᏃ ᎾᏍᎩ ᏱᏂᎬᎾᏛᎦ, ᎠᎴ ᎣᏣᎵᎮᎵᎦ ᎾᏍᎩ ᎢᎦᏲᎦᏛᏗ ᎨᏒ ᎣᏣᎵᏏᏅᏗᏍᎬᎢ ᎾᎿ ᏣᎳᎩ ᎠᏰᎵ ᏧᎬᏩᎶᏗ ᎨᏒᎢ.” --- Cain ᎠᏗᏍᎬ ᎪᎳ ᎠᎾᎪᎲᏍᏗᏍᎪ ᎠᏂᏛᏗᏍᎬ ᎢᎯᏯ ᎤᏪᏘ ᎡᎳᏗ. ᎢᎯᏯ ᎠᏛᏍᎬ ᎪᎳ, ᎾᏍᎩᏃ ᎡᎳᏗ ᎤᏪᏘ ᎨᏒ ᏯᎪᎲᏍᏔᏂ ᎾᎿ ᎠᎯᏓ ᎠᏛᏍᎪ ᎪᎨᏯ ᎢᎾ ᎢᎦᏘ ᏂᎦᎵᏍᏗᏍᎪ ᎠᎴ ᎤᏓᏃᎢ. --- ᎾᏍᎩᏃ ᎢᎯᏯ ᎤᏛᎯᏍᏗ ᏳᏭᎷᏣ ᎧᎵ ᏂᎦᎵᏍᏗᏍᎪ ᎦᎸᎳᏗ Ꮭ ᎾᏍᎩ ᎢᎦ ᏗᏐᎢ ᎤᏱᎬ ᎾᎥ ᎾᏍᎩ ᎢᎦᏘ ᏱᏂᎦᎵᏍᏗᏍᎪ ᎠᎴ ᎤᏗᏞᎩ ᎨᏒ Ꮭ ᎾᏍᎩ ᎢᎦ ᏱᏂᎦᎵᏍᏗᏍᎪ, ᎠᏗᏍᎬᎢ. --- Comingdeer ᎠᏗᏍᎬ ᎤᏩᏌ ᎠᎴ ᎤᏪᏣ ᎠᏫᏒᏣ ᏛᎠᎾᏁᎶᏔᏂ “ᎠᎦᏎᏍᏗ ᎠᏁᎴᏂᏍᎬ” ᎾᎿ ᎤᏃᎸᏔᏂ ᎧᎸ ᏐᏁᎵᏁ, ᎾᎿ ᎣᏍᏓ ᎢᎦ ᎨᏒ ᎠᎴ ᏂᎦᏃᎸᏍᎬᎾ. ᎠᏎᏍᎩᏂ, ᎾᎿ “ᎪᏔᏍᎩ” ᎠᎴ ᏧᎦᎶᎦ ᎾᏍᎩ ᎪᏙᏍᎪ ᎠᎴ ᏂᎦᏯ ᎠᏓᏪᎳᎩᏍᎪ ᎠᏎᏃ ᏗᎦᏓᏁᎯ ᎨᏒ ᎾᎿ ᎤᎦᎾᏅ ᎨᏒᎢ. --- “ᏧᏓᎴᏅᏓ ᎡᎯᏯ ᎠᏛᏒᏍᎪ ᎾᎿ ᎢᎯᏯ ᎤᏰᎬ ᎾᎿ ᎬᏔᏂᏓᏍᏗ ᎠᏃᏢᏅᏍᎬ, ᏔᎷᏣ ᏱᎩ, ᎠᏎᎸ ᎨᏐ ᎢᏴ ᏂᎬᎾᏕᏍᏗᎢ ᎠᎴ ᏅᏬᏘ ᏱᎩ….. ᎾᏍᎩᎾ ᏴᎪᎲᏍᏗ ᎤᎪᏙ ᏂᎦᎵᏍᏗᏍᎪ. ᎢᏳᏃ ᎾᎪᎲᏍᎬᎾ ᏴᏓᎭ ᎾᎿ, ᏯᎵᏛᏓ. ᏐᎢᏃ ᎨᏒ ᎤᎵᏗᏢ ᏄᏓᎴ ᎦᏄᎸ ᎠᏛᏍᎬ ᏳᎭᏬᏍᏓ,” ᎠᏗᏍᎬ Comingdeer. “ ᏝᏃ Ꮩ ᏳᎪᏁ ᎢᎯᏲ ᎤᏩᏌ ᏂᎦᏓᏊ ᎢᏳᏍᏗ ᎢᎯᏯ, ᎠᏎᏃ ᏄᎪᏅᎾ ᏱᎩ, ᏝᏃ ᎠᎪᎲᏍᏙᏗ ᏱᎨᏐ, ᏲᏍᏗᎷᎦᏃ ᎾᏍᎩ ᏱᏓᏤᏟ ᎦᎴᏃᏗᎢ.” --- Comingdeer ᎠᏗᏍᎬ ᎾᏍᎩ ᎢᎾᎨ ᎠᏛᏍᎬ ᏧᏰᎦ ᏌᎷᏂᎨᏴ ᎤᏪᏴ ᎤᏠᏯᏊ ᎢᏳᏍᏗ ᎠᏛᏒᏍᎪ ᎾᎿ ᎧᎸᎬ ᎢᏗᏢ ᏙᏗᎨᏅᏒ ᏗᎦᏂᎩᏒ, ᎾᏍᎩᏃ ᎢᏳᏍᏗ ᎠᎭᏂ ᏕᎩᎷᏤ ᎡᎩᏱᎶᏞᎢ. --- ᏐᎢᏃ ᎤᏡᏗᏍᎩ ᎢᎯᏯ ᎾᏍᎩ ᎠᎭᏂ ᏩᏥᏂ ᎤᏤᎵᎪ ᏩᎦ ᏂᎪᎯᎸ ᎠᏂᎩᏍᎪ ᎢᎯᏯ ᎠᎴ ᎠᏂᏲᏍᏗᏍᎬ Ꮮ ᎣᏍᏓ ᏯᏛᏍᎪᎢ. Cain ᎠᏗᏍᎬ ᎾᏍᎩ ᏩᎦ ᎤᏂᎸᏉᏓ ᎠᏓᎵᏥᏍᏗᏍᎩ ᎤᏪᎲ ᎢᎯᏯ, ᎤᏠᏯ ᎦᏄᎸ ᎤᎪᏓ ᎤᏪᎭ ᎤᎾᎵᏥᏍᏗᏍᎩ. ᏐᎢᏃ ᎨᏒ ᎠᏐᏴ ᎤᏗᏗᏢ ᎢᎯᏯ ᎢᎾ ᎢᎦᏘ ᏂᎦᎵᏍᏗᏍᎪᎢ. --- Cain ᎠᏗᏍᎬ ᎾᏍᎩ ᎠᏂᎳᏍᏓᏢ ᏗᎾᏓᏘᏂᏙ ᎤᏂᏁᏨ ᎾᏍᎩ ᎢᎯᏯ ᎠᏛᏍᎬ ᏧᎾᏐᏴᏍᏗᎢ ᏩᎦ ᎤᏂᎩᏍᏗ ᏂᎨᏒᎾ ᎢᎯᏯ. --- ᏦᎢᏁ ᏃᏒᎾ ᎨᏒ ᎢᎯᏯ ᎾᎿ ᎠᏂᎯᎰ. ᎢᎦᏓ ᎢᎯᏯ ᎠᎹᏳᏟᏗ ᎤᏰᎬ ᎦᎵᏬᎪ ᎠᏅᏔᏅᏍᎬ ᏩᎦ ᏗᎾᏛᎯᏍᏗᏍᎩ ᎠᏅᏔᏅᏍᎬ ᎠᏂᏢᏍᎬ ᎦᏄᎸ ᏄᏂᎸᏉᏛᎾ ᎾᎿ ᎠᎹᏯ ᎠᏂᎩᏍᎬ ᏫᎦᎷᎪ ᎢᎯᏯ ᏧᏰᎬᎢ. ᎤᏅᏗ ᎦᏁᎲᏍᎩ ᎦᏄᎸ ᎡᎵᏊ ᏂᎦ ᎤᏗᏑᏯ nitrate ᎡᏍᎦ ᎠᎴ ᏧᎾᏓᏂᎳ ᏱᎾᎾᎵᏍᏗ ᏩᎦ ᏃᎴᏍᏊ ᎤᏰᎾᎥ ᏧᏓᎴᏅᏓ ᎦᏄᎸ. --- “ᎾᏍᎩᎾ ᏂᎦᎵᏍᏗᏍᎬ ᎠᏓᎯᎯ ᏫᎨᏯᏛᎬ ᏠᎨᏏ ᎠᎴ ᏂᎦᏓ ᎤᏠᏯᏍᏗ ᎢᎯᏯ ᎤᏰᎬ,” ᎠᏗᏍᎬ Cain. --- ᎢᎯᏯ ᎾᏍᎩ ᏚᏇᏍᏗ ᏗᎪᏢᏙᏗ, ᎠᎴ ᏥᏥ ᎤᏥᎸᏅ ᏗᏲᏍᏙᏗ ᏗᎪᏢᏙᏗ ᎾᎿ ᏚᏇᏍᏗ ᏗᏍᏓᏲᏍᏙᏗ. --- ᏃᎴᏍᏊ, ᏩᎦ ᏗᎾᏛᎯᏍᏗᏍᎩ ᏳᏂᎦᎵᏏ ᎦᏄᎸ ᎢᎯᏯ ᎤᏴᏗᏅᏓ ᎤᏲᏨ ᎪᏍᏓᏯ ᏂᎦᎵᏍᏗᏍᎪ ᎦᎾᏞᎢ ᎠᎴ ᏴᏫ ᎢᎦᎾᏰᎪᎢ ᎠᏗᏍᎬ Cain, ᏴᏫ ᎠᏂᎦᎵᏍᎬ ᎢᎯᏯ ᎾᏍᎩᏃ ᏗᎪᏍᏓᏯ ᏂᎦᎵᏍᏗᏍᎬ ᎾᎿ ᎦᎾᏱᏍᎪ ᎠᏗᏍᎬ ᎦᏬᏂᏍᎩ Cain ᏧᏙᎩᏓ. --- ᎢᎯᏯ ᎾᏍᎩ ᎠᏂᏣᎳᎩ ᎠᏅᏗᏍᎬ ᎾᏍᎩᏯ ‘plastic’ ᎠᏗᏍᎬ Cain. ᎠᏅᏗᏍᎬᏃ ᏧᏂᏴᏍᏗ ᏓᏃᏢᏗᏍᎬ, ᎤᏂᏃᎭᎵᏓᏍᏙᏗ, ᏗᏰᏍᏛᏓ, ᏗᎦᏍᎩᎶ, ᎠᎵᏍᏓᏴᏗ ᎠᎴ ᏔᎷᏣ. --- ᏝᏊᏃ ᎪᎯᏴ ᏥᎩ ᎤᏟ ᎢᎦ ᎢᎯᏯ ᎬᏴᏫᏛᏗ ᏱᎩ ᎾᎿ ᏑᏓᎵᏍᎪ ᎢᏳᏟᎶᏓ ᎠᎲ ᎦᏓ ᎾᏍᎩ “ᎪᎱᏍᏗ ᎦᎪᏢᏙᏗ” ᏯᏛᎾ ᏔᎷᏣ, ᎠᏗᏍᎬ Cain, ᏅᏗᎦᎵᏍᏙᏗ Ꮭ ᎩᎶ ᎤᎦᏎᏍᏔᏅ ᏱᎩ ᎠᎴ ᏕᏡᎬ ᎭᏫᎾᏗᏝ ᏓᏛᏍᎪ ᎤᏓᏩᏗᏍᎬ. ᎢᎯᏯ ᎪᎯᎩ ᏥᎨᏒ ᏅᎦᏍᎪ ᎢᎳᏏᏓ ᎢᏗᎦᏘ ᏂᎦᎵᏍᏗᏍᎬ, ᏃᏊᏃ ᏥᎩ ᏔᎵᏍᎪ ᎢᎳᏏᏓ ᎤᏛᏏ ᏱᏛᏴᏩᏘ. --- “ᎢᏳᏍᏗᏃ ᎣᏥᏩᏗᏍᎬ ᎾᎿ ᎢᎯᏯ ᎣᏍᏓ ᎨᏐ ᎾᏍᎩ ᎠᏴᏫ ᎤᎦᏎᏍᏔᏅ ᏱᎩ,” ᎠᏗᏍᎬ. “ᎾᏍᎩᏃ ᏃᏣᏛᏁ ᎣᏥᏍᏕᎵ ᎬᏂᎨᏒ ᎢᏳᎵᏍᏙᏗ ᎤᏛᎯᏍᏗᎢ ᎣᏣᏁᎶᏗᎢ ᏝᏃ ᎾᏍᎩ ᎩᎶ ᎢᏳᏛᏁᎸᎢ ᏱᎩ ᎠᏥᎳ ᎤᏔᏅ ᏱᎩ ᏓᏤᏢ ᎢᏳᎵᏍᏙᏗᎢ ᎢᎯᏯ.”

--- ---
12/29/2014 11:14 AM
Edmond, ᎣᎦᎵᎰᎹ.--ᏣᎳᎩ ᎠᏰᎵ ᎨᎳ Laurin Keen ᏗᏍᏆᏗᏍᎩ ᏓᏕᎶᏆᏍᎬ ᎾᎿ University of Central Oklahoma ᎾᏍᎩ ᎾᏞᎬ ᎤᎵᏍᏕᎸᏓ ᎪᏢᏅ 1,500 ᎢᎦ ᏧᎾᏕᎶᏆᏍᏙᏗ ᎤᎾᏈᏴᏔᏂᏓᏍᏗ ᎾᎿ ᎠᎾᏙᎩᏯᏍᎬ ᏃᏊ ᎠᎴ ᎤᏩᎦᏔᏔᏒ Miss Native American UCO ᎠᎾᏙᎩᏯᏍᎬ ᎤᎾᏓᏒᏅᎢ. --- Keen ᎾᏞᎬ ᎾᏍᎩ ᎨᏒᎢ ᎠᏗᏍᎬ ᎾᏍᎩ ᏥᎨᏒ Miss ᎡᎯᏯ ᎠᎺᎵᎧ UCO ᎤᎪᏛ ᏏᏃ ᎠᏥᏅᏏᏓ ᎨᏒᎢ ᎠᎴ Ꮭ ᎾᏍᎩ ᎤᏔᏂᏓᏍᏗ ᏯᎵᏍᎪᎸᏕᎢ. ᎠᏗᏍᎬ ᎤᎵᏍᎨᏓ ᎾᏍᎩ ᎤᏂᏅᏗ ᎤᏔᏂᏓᏍᏗ Miss ᎡᎯᏯ ᎠᎺᎵᎧ UCO ᎤᏓᏒᏅ ᏅᏗᎦᎵᏍᏙᏗ ᏗᏐᎢ ᎠᎾᏙᎩᏯᏍᎬ ᎾᎿ ᏚᏂᎾᎢ ᎤᏅᏔᏂᏓᏍᏗ ᎤᎾᏓᏒᏅᎢ. --- “ᎣᎦᏁᎶᏔᏅ ᎣᎦᏂᎩᏍᏙᏗ ᎾᏍᎩᎾ ᎢᏳᏍᏗ ᏔᎵᎭ ᏧᏕᏘᏴᏓ ᎠᏎᏃ Ꮭ ᏯᏂᎫᏍᏛᏍᎨᎢ,” ᎠᏗᏍᎬ. “ᏣᎩᎷᏨ ᎯᎠ ᎠᏟᎢᎵᏒ ᏓᎾᏕᎶᏆᏍᎬ, ᎠᏆᏓᏛᏛᏅ ᎾᏍᎩ ᎬᏔᏂᏓᏍᏗ ᎦᏲᎩᏁᏍᏗ ᏱᎩ ᎾᎿ ᎠᎾᏙᎩᏯᏍᎬ ᎠᎾᏔ ᎠᎴ ᎤᏎᎦᏨ ᏦᎦᏘᏂᏙ ᎥᎥ ᎤᏛᏅ ᎡᎵᏊ ᎢᏥᏁᏍᏗ.’ ᎣᎦᎴᏅᎲ ᎣᏣᏛᏅᎢᏍᏗᏍᎬᎢ.” --- ᏅᏗᎦᎵᏍᏙᏗ ᎾᏍᎩ ᎯᎠ ᎢᏳᏍᏗ ᎪᎯᏓ ᎠᏛᏅᎢᏍᏙᏗ, Keen ᎠᏗᏍᎬ ᎤᏩᏌ ᎠᎴ ᎠᏂᏐᎢ ᎤᎾᎴᏅᎲ ᎠᏕᎳ ᎠᏂᏟᏏᏍᎬ ᏧᏓᎴᏅᏓ ᎤᏂᏍᏆᎸᎡᎲᎢ ᎬᏩᏙᏢᏗ ᎨᏒ ᏧᎬᏩᎶᏗ. --- “ᏙᎩᎾᏗᏅᏒ ᎪᏪᎵ ᏗᎬᏩᏃᏪᎶᏗ. ᎣᎩᏟᏌᏅ ᎠᏕᎳ. ᎡᏥ ᏔᎷᏣ ᎤᏬᏢᏅ ᎤᎾᏗᏅᏒ ᎤᎵᏍᎪᎸᏔᏅ ᎠᏕᎳ ᎾᏍᎩ ᎢᎬᏙᏗ,” ᎠᏗᏍᎬ. “ ᎢᎸᏍᎩ ᏙᎩᎭ ᏧᎾᏟᎶᏍᏔᏅ ᎾᏍ ᏧᎾᏓᎴᏅᏓ ᏧᎾᎵᏍᎪᎸᏔᏅ ᎾᎿ ᏣᎳᎩ ᏗᎾᏟᎶᏍᏗᏍᎩ ᎤᏂᎾᏗᏅᏗᎢ. ᎠᏇᏅᏒ ᎠᎴ ᏗᎾᏟᎶᏍᏔᏅᎲᏍᎩ ᎤᎾᎵᏍᎪᎸᏔᏅ ᎤᎪᏓ ᏧᎾᏟᎶᏍᏔᏅᏅ ᎾᏍᎩ ᎣᎩᎾᏕᏅᏓ ᎾᎿ ᎠᏕᎳ ᎤᏙᏢᏅ ᎾᏍᎩ ᎬᏔᏂᏓᏍᏗ, ᎾᏍᏊ.” --- Keen ᎠᏗᏍᎬ ᏗᎾᏟᎶᏍᏔᏅᎲᏍᎩ ᎤᎾᎵᏍᎪᎸᏔᏅ ᎢᎦ ᎣᎦᎵᎮᎵᏨᎢ. --- “ᎠᏂᏔᎵᎭ ᏗᎾᏟᎶᏍᏔᏅᎲᏍᎩ ᎠᎩᏍᏆᏂᎪᏒᎢ,” ᎠᏗᏍᎬ. “ᎤᎾᏓᏅᏘᏴ ᎤᎾᎵᏍᎪᎸᏔᏅ ᏧᎾᏟᎶᏍᏔᏅᏅ ᎾᏍᎩ ᏙᎯᏳ ᎠᎵᎮᎵᏍᏗ ᎨᏒᎢ. ᏝᏃ ᎾᏍᎩ ᎠᏎ ᎢᏳᎾᏛᏗ ᏱᎨᏎ, ᎠᎴ ᎦᏓᏅᏖᏍᎬ ᎦᎵᎡᎵᎪ ᎠᏂᏴᏫ ᎠᎾᎵᎮᎵᎬ ᏗᏕᎶᏆᏍᏗ ᎨᏒᎢ ᎠᎴ ᎠᏂᎫᏍᏛᏍᎬ ᎠᏁᎯᏯ ᎠᎺᎵᎧ ᎠᏂᎨᏯ ᎦᎾᏕᎶᏆᏍᎬ ᎦᎸᎳᏗ ᏗᏕᎶᏆᏍᏗ ᎾᎿ UCO.” --- ᎾᏍᎩ ᎠᎵᏍᏕᎸᏙᏗ ᏃᏊ ᎠᎵᏍᎪᎸᏓ ᎾᎿ ᎤᏓᏒᏅ Miss ᎡᎯᏯ ᎠᎺᎵᎧ UCO, ᎠᎴ Keen ᎠᏗᏍᎬ ᎤᏚᎩ ᎤᏩ ᎤᎪᏩᏛᏗ ᎤᏂᎪᏛ ᎠᏁᎯᏯ ᎠᏂᎨᏯ ᎠᎾᏖᎳᏗᏍᎬ ᎾᎿ ᎠᎾᏓᎪᎾᏗᏍᎬᎢ. --- “ᎢᎦᎢ ᎠᎵᎮᎵᏍᏗ ᎨᏒ ᎾᏍᎩ ᎢᎦᎵᏍᏙᏗ ᎠᎴ ᎣᏩᏌ ᎠᎵᏍᏕᎸᏗ, ᎠᏂᏣᎳᎩ ᎠᎴ ᏧᎾᏕᎶᏆᏗᎢ,” ᎠᏗᏍᎬ “ᏂᎦᏓ ᏦᏣᏕᎶᏆᏍᎩ ᎦᎸᎳᏗ ᏧᎾᏕᎶᏆᏍᏗ ᎠᎴ ᎠᎵᏍᏕᎸᏙᏗ ᎢᎦ ᎠᎵᏍᏕᎸᏙᏗ ᎾᏂᎥᎢ. ᎢᎦᏃᎣᏍᏓ ᎯᎠ ᏂᎦᎵᏍᏗᏍᎬᎢ.” --- Keen ᎠᏗᏍᎬ ᎤᏩᏌ ᎠᎴ ᎠᏂᏐᎢ ᎠᎾᏁᎶᏗᏍᎪ ᎯᎠ ᎤᎾᎵᏍᏕᎸᏙᏗ ᎠᎾᏓᎪᎾᏗᏍᎬ ᎾᎿ ᏑᏕᏘᏴᏓ ᎢᏳᏓᎵ ᎢᏳᎵᏍᏙᏗ ᎠᎴ ᎤᏚᎦ ᎣᎬᎭ ᏦᏧᏍᏕᎸᏗ ᎠᏂᏐᎢ ᎤᏩᎦᏗᏗᏒᎢ. --- “ᎢᎦᏃ ᎤᎵᏍᎨᏓ ᎨᏒ ᎾᎿ ᎢᏳᎵᏍᏙᏗ ᎠᎾᏓᎪᎾᏗᏍᎬ ᏅᏗᎦᎵᏍᏙᏗ ᎠᏆᏅᏔ ᎤᏂᎪᏓ ᎠᏂᎯᏯ ᎠᎺᎵᎧ ᎠᏂᎨᏯ ᏓᎾᏕᎶᏆᎠ, ᎠᎴ ᏙᎯᏳ ᎨᎵᏍᎪ ᎤᏂᏂᎬᎦ ᎤᎾᎵᏍᏕᎸᏙᏗ ᎠᎴ ᎤᏜᏅᏓᏗᏍᏗ ᎬᏂᎨᏒ ᎢᏳᏅᏗ ᏄᏍᏛ ᎠᏂᎦᏔᎾᎥ ᎠᎴ ᏄᏓᎴᏒ ᎬᏩᏂᏃᎮᏓ ᎨᏒ ᎤᏅᏌ ᎠᏂᎳᏍᏓᏢ, ᎾᏍᎩ ᎨᎢᏴ ᎤᎪᏓ ᎠᏯ ᎬᎩᏃᎯᏓ ᎨᏒ ᎾᏍᎩᎾ ᎠᏂᎳᏍᏓᏢᎢ,” ᎠᏗᏍᎬᎢ. “ᎾᏍᎩᏃ ᏌᏊ ᎢᏳᏓᎴ ᎬᎩᏃᎮᏗ ᎾᏍᎩ ᏣᎳᎩ ᎠᏰᎵ, ᎠᏯ ᎬᏂᎨᏒ ᏯᏋᏗ ᎠᏂᏐᎢ ᎠᏂᏴᏫᏯ ᎢᏳᎾᏛᏁᎵᏓᏍᏗ ᎠᎴ ᎤᏂᏬᏂᎯᏍᏗ ᎢᎸᏍᎦ ᎢᏳᏓᎴᎢ.” --- ᏃᏊ ᎠᏯᎥ ᎠᏔ Miss ᎡᎯᏯ ᎠᎺᎵᎧ UCO, Jessica New Moon, ᎾᏍᎩ ᏣᏥᏍᏚᎳᏅᎢ ᏅᏓᏕᏆ ᎦᎵᏉᎩᏁ, ᎠᎴ ᏙᏛᎩᏏ ᎦᎵᏉᎯᏧᏈ ᎯᎦᏍᎪᎯ ᏓᏕᎶᏆᏍᎬ ᏔᎵ ᎢᏧᎴᏅᏓ (2 semesters) ᎾᏍᎩ Miss ᎡᎯᏯ ᎠᎺᎵᎧ UCO. --- Keen ᏚᏍᏆᏛ ᏓᏕᎶᏆᏍᎬ ᏏᏉᏲ ᎦᎸᎳᏗ ᏧᎾᏕᎶᏆᏍᏗ ᎾᎿ ᏔᎵ ᏯᎦᏴᎵ ᏌᏚ. ᎾᎿ ᏏᏉᏲ, ᏚᏁᎶᏅ ᏍᏆᏞᏍᏗ ᎠᎴ ᎾᏍᎩ ᏩᏌᎹᏗᏴ ᎨᏒᎢ. ᎠᎴᏍᏊ ᎤᎩᏒ ᎾᎿ Gates Millennium Scholarship ᎠᎴ ᏗᏐᎢ ᏗᏕᎶᏆᏍᏙᏗ ᎤᎵᏍᏕᎸᏙᏗ. --- Keen ᎾᏍᎩ elementary ᏗᏕᎶᏆᏍᏗ major, ᎠᏗᏍᎬ ᏓᏕᎶᏆᏍᎪ UCO ᏅᏗᎦᎵᏍᏙᏗ ᏗᎾᏕᏲᎲᏍᎩ ᏯᎾᎵᏍᏗᏍᎩ ᎣᏍᏓ ᎤᏂᎲ ᏧᎾᏕᏲᏙᏗ. --- “ ᎢᎦ ᎣᏍᏓ ᎠᎩᏱᎸᏐ ᎯᎠ ᏧᎾᏕᎶᏆᏍᏗ ᏓᏕᏲᎲᏍᎬᎢ. ᎨᎵᏍᎪ ᎢᎦ ᎤᎵᏍᎨᏓ ᎾᎿ ᎦᎴᏂᏙᎲ, ᎠᎴ ᎨᎵᎠ ᎠᏂᏐᎢ ᎬᏩᎾᎵᏍᏕᎸᏙᏗ,” ᎠᏗᏍᎬ. “ᎯᎢᎾ ᏂᎦᏛᏁᎲ ᎡᎵᏊ ᎥᎦᎦᏥᏁᏗ ᏍᎦᏚᎩ, ᎠᎴ ᏙᎯᏳ ᏄᏓᎴ ᎢᎬᏩᎵᏍᏙᏗ ᎾᎿ ᏗᎦᏕᏲᎯᏍᎩ ᎨᏒ ᎠᎴ ᎣᏍᏓ ᏗᏕᏲᎲᏍᎦ ᏅᏗᎦᎵᏍᏙᏗ ᎣᏍᏓ ᏗᏕᏲᎲᏍᎦ ᎠᎩᎧᎲ ᏥᏕᎦᏕᎶᏆᏍᎬ ᎠᎴ ᎢᎦ ᎠᏆᏕᎶᏆᎥ ᎠᎴ ᎠᏆᏚᎵᏍᎬ ᏗᏆᏕᏲᏗᎢ.”

--- ---
12/15/2014 08:35 AM
ᏓᎵᏆ, ᎣᎦᎵᎰᎹ. – ᎾᏍᎩ ᏦᏍᎪ ᏧᏁᎳ ᏧᏕᏘᏴᏓ ᏚᎸᏫᏍᏓᏏ ᏣᎳᎩᎯ ᏧᎾᏓᎴᏅ ᎠᏰᏟ, Tom Mooney ᏚᎸᏫᎡᏓᏏ ᎢᎸᏍᎩ ᎢᏳᏓᎴ ᏚᎸᏫᏍᏓᏁᎵ ᎠᎴ ᎢᎸᏍᎩ ᎢᏳᏓᎴ ᏯᏛᏁᎯ ᏚᏓᏃᏣᏝᏂ, ᎠᏎᏃ ᎤᏑᎵᎪᏨ ᏚᎸᏫᏍᏓᏁᎲ ᎥᏍᎩᏱ ᎯᏍᎩᏁ ᎾᏍᎩ ᏧᏪᏘ ᎪᏪᎵ ᏗᎪᏪᎳᏅ ᏓᏍᏆᏂᎪᏛ ᏧᎦᏎᏍᏗ. --- ᎤᎴᏅᎲ ᏚᎸᏫᏍᏓᏁᎲ ᎾᏍᎩ CHC ᏄᏛᏁᎸ ᎾᎿ ᏂᏧᎵᏔᏅᏍᏔᏅ ᏗᎪᏪᎵᏍᎩ ᎾᎿ ᏐᏁᎳᏚ ᎢᎪᎯᏧᏈ ᎦᎵᏆᏍᎪ ᏑᏓᎵ, ᎾᏍᎩ ᎤᏕᏘᏴᏌᏗᏒ ᎠᏂᏣᎳᎩ ᎠᏂᏴᏫ ᎤᏂᏍᏓᏱᏛ ᎢᏤ ᎠᏂᏴᏫᏯᏍᏛ ᎦᎫᏍᏛᏗ ᎠᎴ ᏍᎪᎯ ᏧᏕᏘᏴᏓ ᎣᏂ ᎤᎾᎴᏅᎲ ᏚᏂᎸᏫᏍᏓᏁᎲ ᎾᏍᎩ ᎯᎠ ᎠᏰᏟ. --- “ᎦᎵᎡᎵᎬ ᏂᏓᏕᏘᏴᎯᏒ ᏓᎩᎸᏫᏍᏓᏁᎲᎢ. ᎤᎪᏓ ᎾᎿ ᎦᎴᏂᏙᎲ ᎠᎭᏂ ᎨᏙᎲᎢ. ᎾᏍᎩ ᏱᏄᏍᏛ ᎢᎦ ᏰᏙᎭ ᎢᎸᏍᏢ ᎤᏂᎪᏓ ᏗᏣᎵ ᎠᏁᎮᏍᏗ. ᎦᎵᎡᎵᎬ ᎾᎪᎯᎸ ᎠᏇᏙᎸ ᏧᏕᏘᏱᎶᏓ ᎠᎭᏂ,” ᎠᏗᏍᎬ Mooney. --- ᎤᏂᎪᏓ ᎠᏂᏴᏫ ᏚᏍᏕᎸᎭ ᎾᎿ ᏧᎾᏓᎴᏅ ᎤᏂᏲᎯ ᎾᎿ ᏔᎵ ᏯᎦᏴᎵ ᎤᏕᏘᏴᏌᏗᏒ, ᏧᎴᏅᎲ ᎤᎦᏎᏍᏛ ᎾᎿ ᎠᏰᏟ ᏧᏓᎴᏅᏓ ᎪᏪᎵ ᏚᏂᎾᎥᎢ. ᎯᎠ ᎤᏂᎿᎥ ᎤᏠᏯᏍᏛ ᏗᎪᏪᎵ, ᎪᏪᎵ ᏗᎦᎴᏴᏔᏅ, ᏗᏓᏟᎶᏍᏔᏅ, ᏣᎳᎩ ᎠᏰᎵ ᎤᎬᏩᏟ ᏗᎪᏪᎳᏅ ᏕᎦᏅ ᏂᏓᏳᏓᎴᏅᏓ ᏐᏁᎳᏚ ᎢᏍᎪᎯᏧᏈ ᏅᎩᏍᎪ ᏧᏁᎳ ᎤᏕᏘᏴᏌᏗᏒᎢ ᎠᎴᏂᏍᎩ ᎠᎴ ᏈᏁᎳᏚ ᎢᏍᎪᎯᏧᏈ ᎦᎵᏆᏍᎪ ᎯᏍᎩ ᎢᏯᏍᏗ ᎠᎴ ᏧᎾᎵᏍᎪᎸᏔᏅ ᏗᎪᏪᎵ ᏂᏙᏓᏳᎶᏒᎤᎬᏫᏳᎯ ᎢᏳᎵᏍᏔᏅ William Keeler ᏧᎵᏍᎪᎸᏔᏅᎯ ᎠᎴ ᎤᎪᏓ ᏗᏐᎢ ᏗᎾᏓᏘᏂᏙᎯ ᎢᏳᎾᎵᏍᏔᏅ ᎠᎴ ᏣᎳᎩ ᎠᏰᎵ ᎠᏁᎳ ᏧᎾᎵᏍᎪᎸᏔᏅ ᏗᎪᏪᎵ. --- “ᎾᏍᎩ ᏣᏆᎴᏅᎲ ᏓᎩᎸᏫᏍᏓᏁᎲ ᎾᎿ ᎪᏪᎵ ᏗᎦᎸᏙᏗ ᎦᏍᎩᎸ ᎾᏍᎩᏃ ᏂᎦᏓ ᏧᏓᎴᏅᏓ ᏗᎪᏪᎵ ᏕᎦᎸᎢ,” ᎠᏗᏍᎬ. “ᎢᎸᏍᎩᏊ ᎾᏕᏘᏯ ᎾᏍᎩ Ꮩ ᏚᏳᎪᏛ ᎢᏗᎬᏗ ᎨᏒ ᏂᏙᎬᏁᎸ ᎯᎠ ᏧᏪᏘ ᏗᎪᏪᎵ ᎠᎴ ᏧᏓᎴᏅᏓ ᎪᎱᏍᏗ ᎠᎿᎥᎢ.” --- ᎣᏂᏃ ᎤᏩᎪᏛ ᏥᎦᏥᏍᏕᎸᎲ ᎾᎿ ᏂᏓᏳᎾᏓᎴᏅ ᎤᏂᏲᎯ, ᎠᏗᏍᎬ ᎠᎵᎮᎵᎬ ᏃᏊ ᏧᏪᏘ ᏗᎪᏪᎵ ᏕᎦᏅ ᎣᏍᏓ ᏂᏕᎬᏁᎲ ᎠᎴ ᏃᏊ ᏥᎩ ᏔᎵ ᏕᎧᏅᏑᎵ ᎾᎿ ᏕᎦᏂ museum ᎭᏫᎾ. --- ᎾᎿ ᏑᏓᎵᏍᎪ ᏑᏓᎵ ᏳᏕᏘᏴᏓ ᎠᏗᏍᎬ ᏭᎸᏉᏛ ᎪᏪᎳᏅ ᎪᎯᎦ ᏥᎨᏒ ᎾᏍᎩ Ellen Whitmore ᏧᏙᎩᏓ, ᎢᎬᏱ ᏄᎬᏫᏳᏒ ᎨᏎ ᎾᎿ ᏧᏛᎾ ᎠᏂᎨᏳᏦ ᏧᎾᏕᎶᏆᏍᏗ, ᎾᏍᎩ ᏧᎵᏍᏚᎢᏒ ᏁᎳᏚ ᎢᏍᎪᏧᏈ ᎯᎦᏍᎪ ᏌᏊ ᎤᏕᏘᏴᏌᏗᏒᎢ. ᎾᏍᎩ CHC ᏙᎯᏳ ᎾᎥ ᎠᏓᏁᎵ ᎾᎿ ᎠᏂᎨᏳᏣ ᏧᎾᏕᎶᏆᏍᏗ ᏄᎵᏍᏔᏅᎢ. ᎾᏍᎩᏃ ᏧᎾᏕᎶᏆᏍᏗ ᎤᎪᏅ ᏁᎳᏚ ᎢᏍᎪᎯᏧᏈ ᏁᎳᏍᎪ ᎦᎵᏉᎩ ᎤᏕᏘᏴᏌᏗᏒ, ᎠᎴ ᎠᏰᏟ ᎤᏂᎭ ᎠᏱᏟ ᎾᎿ ᏦᎢ ᏗᎬᏓᏅ ᏗᎪᏢᏔᏅ ᏗᎨᏔ ᎾᎿ ᏄᎵᏍᏔᏅ. --- “ᎾᏍᎩ ᏕᎪᏪᎳᏁᎮ ᏧᏓᏁᎸ. ᎾᎿ ᏧᎸᏫᏍᏓᏁᏗ ᎠᏥᏚᏍᏓᏁᎴ. ᎾᎿ Massachusetts ᎡᏙᎮ, ᎠᎴ ᎠᏓᏅᏖᏍᎨ ᎾᎿ ᏱᏓᎦᎷᏥ ᏣᎳᎩ ᎠᏰᎵ ᎠᎴ Ꮭ,” Mooney ᎠᏗᏍᎬ ᎤᎪᎵᏱᏓ ᎪᏪᎵ. “ᎪᎯᎢᎦ. ᏥᎦ ᎤᎪᏓ ᎠᏓᏅᏖᎸᏓ ᎾᎿ ᎠᎨᏳᏣ ᏂᏓᏳᏂᎩᏓ Massachusetts ᎠᎴ ᎣᎦᎵᎰᎹ ᎤᎷᎯᏍᏗ ᏧᎸᏫᏍᏓᏁᏗᎢ. ᎾᎯᏳ ᏥᎨᏒ ᎤᏦᏎᏗ ᎨᏒ ᎡᏓᏍᏗᎢ. --- ᎾᎿ ᎤᏦᏎᏗ ᎡᏓᏍᏗ ᎨᏒ ᎠᏂᏴᏫᏯᏛ ᎾᎿ ᏥᏳ ᎠᎹᏯ ᎡᏙᎯ ᎬᏗ ᎾᏍᎩ ᏁᎳᏚ ᎢᏍᎪᎯᏧᏈ ᎯᎦᏍᎪ ᎤᏕᏘᏴᏌᏗᏒ ᎾᎿ Ohio ᎤᏪᏴ ᏫᎦᎷᎩ Mississippi ᎤᏪᏴ ᏫᎦᎶᏍᎩ Memphis ᎠᎴ ᏭᎦᏛᎴᎯᏍᏗ Arkansas ᎾᎿ Arkansas ᎤᏪᏴ ᎠᎴ ᏃᏊ ᎠᏂᏴᏫᏯ ᏍᎦᏚᎩ ᎠᎴ ᏓᎵᏆ, ᎾᎿ ᎤᎬᏫᏳᎯ John Ross ᏚᏠᏎ, ᎠᏥᎪᎵᏱᏗ ᎤᏟᏂᎬᎬ. ᎠᏎᏍᎩᏂ, Mooney ᎠᏗᏍᎬ ᎠᎵᎮᎵᎬ ᎤᎷᏣ ᎠᎵᎮᎵᎬ ᏗᏓᏘᏂᏙ ᎨᏒ ᎾᎿ ᏧᎾᏕᎶᏆᏍᏗᎢ. --- ᏧᏪᏘ ᏗᎪᏪᎳᏅ ᏯᏛᎾ Whitmore’s ᎤᏬᏪᎳᏅ ᎠᎴ ᏗᏐᎢ ᎾᎿ ᏓᎾᏟᎶᏍᏗᏍᎪ ᎠᎴ ᏓᏃᏢᏍᎪ ᎠᏍᏆᏂᎪᏗᏍᎩ ᏕᎦᎶ ᎠᎯᏗᎨ ᏗᎪᎵᏱᏗ ᏝᏃ ᏱᏛᎬᏲᎩ ᎾᏍᎩ ᎢᏗᎬᏁᎸ ᎪᏪᎵ ᎨᏒ ᏓᏍᏆᏂᎪᏙᎢ. --- Mooney ᎠᏗᏍᎬ Ꮟ ᏂᏓᎾᏟᎶᏍᏗᏍᎬ ᏥᎨᏒ ᎾᏍᎩ ᎤᏩᏌ ᎤᏟᎢᎶᎮᎲ “ᎤᏅᏓᏗᏍᏗ ᎾᎿ ᎢᏳᏍᏗ ᎧᏁᏌᎢᏕᎦᎸᎢ” ᎾᎿ ᏚᏲᎲ ᎢᏧᏍᏗ ᏗᎪᏪᎵ. --- ᏔᎵ ᏯᎦᏴᎵ ᏌᏚ ᎤᏕᏘᏴᏌᏗᏒ, Mooney ᎪᏪᎵ ᎤᎾᎢ ᏄᎵᏍᏔᏅ ᎠᎴ ᎨᎳ Academy of Certified Archivists. ᎠᏗᏍᎬ ᎤᎩᏒ ᎾᏍᎩ ᎤᏩᏌ ᎢᏯᏛᏗ ᎤᎦᏛᎲᏍᎬ ᎬᏩᎶᎯᏍᏗ ᏱᎩ ᎾᏍᎩ ACA ᎤᎾᏓᎪᎵᏱᏗ. --- CHC ᏄᎬᏫᏳᏒ Candessa Tehee ᎠᏗᏍᎬ ᎾᏍᎩ Mooney ᎤᎪᏛ ᎾᏛᏁᎲ ᎾᏃ archivist ᎨᏒᎢ. --- “ᏙᎯᏳᏃ ᎦᏖᏍᎨ ᎨᏒ ᎤᏙᏢᏒ. ᎢᎦ ᎤᏅᏔᏂ ᎨᏒ ᏂᎦᎥ ᏄᏍᏗᏓᏅ ᎠᎭᏂ,” ᎠᏗᏍᎬ. --- Tom ᎤᏬᏢᏅ Ꮎ archives. ᎤᎴᏅᎲ ᎱᏩᏭ ᎪᎱᏍᏗ ᏄᎲᎾ, ᎠᎴ ᏃᏊ ᎠᎦᏴᎵ ᎤᎶᏒᏍᏗ ᏓᏍᏆᏂᎪᏓ ᏧᏪᏘ ᏗᎪᏪᎵ, ᎠᎴ ᎤᎪᏓ ᏧᏓᎴᏅᏓ ᎡᏍᎦ ᏄᎵᏍᏔᎾ ᎠᏎᏃ ᎤᏟᏂᎬᏁᎸ…… ᎤᏍᏆᏂᏓ ᎢᎦ ᏄᏛᏁᎳ ᎢᎦ ᎤᏍᏗ ᎤᎴᏅᏙᏗ ᎤᎲᎢ.” --- ᏌᏊ ᎢᏳᏓᎴ ᎡᏍᎦ ᎨᏒ ᎤᎪᏓ ᏳᎦᎾᎾ ᎦᏃᎱᎩᏍᎬ ᎾᎿᏂ. Tehee ᎠᏗᏍᎬ Mooney ᎤᏃᎯᏎᎴ ᎾᏍᎩ ᏱᏄᎵᏍᏔᏂ ᎾᎿ ᎤᏒᎯᎮ ᎾᎿ ᏧᏬᏰᏂ ᏓᏒᏂᎮ ᎠᏲᏓᏝᎲ ᎾᎿ ᎠᎹ ᏳᏒᏂᏍᏔᏂ ᎤᏅᏛ ᎤᏩᏃᏌᏍᏗ Ꮟ ᏫᏄᎷᏨᎾ ᏧᏍᏆᏂᎪᏛ ᎪᏪᎵ ᏙᏗᎦᏅᎢ. --- Tom ᎢᎦ ᎤᎸᏉᏓ ᎨᏒ ᎾᎿ ᏚᎸᏫᏍᏓᏁᎲᎢ. ᎤᎸᏉᏓ ᎾᏍᎩ ᎠᏂᏣᎳᎩ ᏂᏧᎵᏍᏔᏅᏍᏔᏅ, ᎠᏂᏣᎳᎩ ᏧᎾᏓᎴᏅᎢ, ᎠᏂᏣᎳᎩ ᏄᎾᏛᏁᎵᏙᎸ ᎾᏍᎩ ᏧᏓᎴᏅᏓ ᎤᏁᎳᎩ ᎤᏪᎵᏌ ᎾᏍᎩ ᎠᎭᏂ ᎤᎨᏳᏒ ᎠᎪᏩᏘᏍᎬ ᎠᏍᏆᏂᎪᏗᏍᎬ ᎯᎠ ᎤᏪ ᏧᏓᎴᏅᏓ ᎠᏍᏆᏂᎪᏛ,” ᎠᏗᏍᎬ Tehee. --- Mooney ᏙᎢ ᏄᏛᏁᎸ ᏏᎦ ᎢᎬᏱ ᎾᏍᎩ ᏦᏍᎪ ᏧᏁᎳ ᏧᏕᏘᏴᏓ ᏂᎦᏁᎴᎢ, ᎾᎿ ᎥᏍᎩᏱ, ᎾᏍᎩ ᎥᏍᎩᏱ ᏑᏓᎵᏁᎢ. Mooney ᏧᎵᎢ ᎤᎾᏓᏟᏌᏅ CHC’S ᎠᏍᏆᏂᎪᏔᏅᎲᏍᏗ ᎠᎾᎵᎮᎵᏤᎲ ᏍᏓᏯ ᏚᎸᏫᏍᏓᏁᎸ ᎠᎴ ᏧᎵᎢ. ᎠᏥᏁᎸ ᎾᏍᎩ “ᎠᏲᎩ ᏂᎨᏒᎾ ᏧᎵᎢ ᎨᏒ ᎤᏍᏗ ᎠᏱᏍᏛᏓ” ᎢᎯᏯ ᎪᏢᏔᏅ ᎠᎴ ᎤᏩᏅᎢ ᏣᎳᎩ ᎪᏢᏅᏍᎩ ᎠᎴ ᏧᎸᏫᏍᏓᏁᎯ Betty Frogg. ᎭᏫᎾᏗᏢ, ᎾᏍᎩ ᎤᎸᏌᏗ ᎪᏢᏔᏅ ᎦᎸᏛ ᎠᎴ ᎪᏪᎸ: ᏩᏙ ᎾᏍᎩ ᏦᏍᎪᎯ ᏧᏁᎳ ᏧᏕᏘᏴᏓ ᎾᎿ ‘ᎤᏲᏨ ᏂᎨᏒᎾ ᏗᎦᎵᎢ.” --- ᎤᏓᎵᎢ, ᎤᏪᏣ ᎠᎨᏯ ᎠᎴ ᏧᎵᏏ ᏗᏂᏲᏟ ᎾᏍᏊ ᎠᏁᏙᎲᎢ ᎾᏍᎩ ᎠᎦᎵᎡᎵᏍᏗᏍᎬᎢ. Mooney ᎠᎴ ᎤᏓᎵᎢ Robin ᏓᎾᏓᏩᏛᎲ ᎠᎭᏂ ᎾᏍᎩ CHC. --- ᎤᏛᏅ ᏙᏛᏠᏥ ᎠᏂᏴᏫ ᎢᏧᎳᎭ ᏧᏂᎸᏫᏍᏓᏁᎸᎢ ᎤᎪᏛᎢ, ᎠᏎᏃ ᎾᏍᏊ “ᏧᏪᏘ ᎪᏪᎵ ᏗᎪᏪᎳᏅᎢ” ᎾᏍᎩᎾ ᎣᏍᏓ ᏗᎪᎵᎦ ᏄᎵᏍᏔᏅᎢ. --- ᎢᎦ ᎣᏍᏓ ᎠᎭᏂ. ᎦᎵᎡᎵᎦ ᎠᏆᏣᏅᎢ,” ᎤᏛᏅᎢ.

--- ---
12/11/2014 10:39 AM
ᎧᎶᏇᎦᏗ, ᎣᎦᎵᎰᎻ. – ᎦᎵᏆᏚ ᏳᏕᏘᏴᏓ ᏣᎳᎩ ᎠᏰᎵ ᎨᎳ Mason Fine ᎤᎩᏒ ᎾᎿ ᏔᎵ ᏯᎦᏴᎵ ᏂᎦᏚ ᎠᎴ ᏍᎩᎦᏚ ᎤᏕᏘᏴᏌᏗᏒ ᏍᏆᏞᏍᏗ ᎠᏴᏖᏍᏗ ᏗᏁᎶᎲᏍᎩ ᎾᎿ ᎤᏕᏘᏴᏌᏗᏒᎢ ᎾᎿ ᎣᎦᎵᎰᎹ ᎾᎿ ᎥᏍᎩᏱ ᏅᎩᏁ ᎾᎿ ᎧᎶᏇᎦᏛ ᎦᎸᎳᏗ ᏧᎾᏕᎶᏆᏍᏗᎢ, ᎾᏍᎩ ᏧᎾᏕᎶᏆᏍᏗ ᎢᎬᏱ ᎤᎾᏓᏠᏒ ᎾᏍᎩ ᎢᏳᏍᏗ ᎠᏌᏍᏛᎢ. --- ᎾᏍᎩ ᏌᏚᏏᏁ ᏗᎧᏂᏙ ᎤᎵᏍᏕᎸᎲᎢ ᎤᎾᏓᏠᎯᏍᏗ Pirates ᎾᏍᎩ 13-0 ᏄᎵᏍᏔᏁ, ᎾᎿ ᎥᏍᎩᏱ ᏐᏁᎵᏁᎢ ᎠᎴ ᏚᎾᏁᎶᏁᎢ berth ᎾᎿ class 3A. ᎠᏗᏍᎬ ᎤᎾᏓᏙᏟᏍᏗ ᎨᏒ ᎠᏓᏒᏅᎢ ᎢᎦ ᎣᏍᏓ ᎠᏓᏅᏓᏗᏍᏗ ᎨᏒᎢ ᏂᎦᏓ ᏚᎵᎪᏒᎢ, ᏧᎾᏘᏂᏙᎯ, ᏏᏓᏁᎸ ᎠᎴ ᏍᎦᏚᎩ. --- “ᎢᎦ ᎤᏔᎾ ᎤᎾᏓᎵᎮᎵᏍᏙᏗ ᎾᏍᎩ ᎯᎠ, ᎠᎴ ᏝᏙ ᎾᏍᎩ ᎢᎦ ᎠᏏᏴᏫ ᏱᎩ, ᎠᏎᏍᎩᏂ ᏂᎦᏓ ᏗᎵᎪᎯ. ᎬᏂᎨᏒ ᏂᎦᎵᏍᏗ ᎢᎦ ᎣᎦᎵᎪᏒ, (ᎠᎴ ᎢᎦ)ᏌᏊ ᏙᎩᎸᏫᏍᏓᏁᎲ ᏂᏓᏙᏓᏫᏒᎢ,” ᎤᏛᏅᎢ. --- Mason ᎠᏗᏍᎬ ᎠᏥᏃᎯᏎᎴ ᎾᎿ ᏛᎩᏏᏒ ᎤᏓᏒᏅ ᏯᏛᎾ ᎠᏰᏟ ᎤᏂᎩᏓ ᏓᎾᏁᎶᎲᏍᎬᎢ ᎠᎴ ᎤᏍᏆᏙᏅ ᎨᏒᎢ. ᏝᏃ ᏙᎯᏳ ᏳᏅᏖ ᎤᏓᏒᏅ ᎠᎴ ᎤᎩᏒ ᎾᎯᏳ ᏌᎾᎴ ᎠᏥᏁᏗᎢ. ᎤᏅᏙᏃ ᏗᎾᏁᎶᎲᏍᎩ ᎠᎴ ᏧᎾᏘᏂᏙᎯ ᎢᎦ ᎬᏩᎫᏍᏓᎥᎢ. --- “ᏣᏅᏔᏍ ᏂᎦᏓ ᎠᎾᎵᎮᎵᎦ ᎠᎩᎩᏒᎢ. ᏂᎦᏓ ᎣᏣᎵᎮᎵᎦ ᎯᎠ ᎬᎩᏁᎸᎢ ᎠᎴ ᏃᎦᏛᏁᎸᎢ. ᎬᏂᎨᏒ ᏂᎦᎵᏍᏗ ᎾᎿ ᎣᏥᏙᎾᎥ ᏦᏣᏁᎶᎲᏍᎩ,” ᎤᏛᏅ Mason. --- Dale ᎠᎴ Terrah, ᎠᏧᏣ ᏧᎦᏴᎵᎨ, ᎠᏂᏃᎮᏍᎬ ᏓᎾᎵᎮᎵᏤᎲ ᎾᏂᎥ ᎾᏍᎩ ᎤᏁᎳᏗᏙᎸ ᎨᏒ ᎾᎿ Mason’s ᎠᎴᏂᏙᎲᎢ. --- “ᎤᎪᏓ ᎤᏁᎳᏗᏙᎸ ᎾᎿ Mason’s ᎠᎴᏂᏙᎲ ᎠᎴ ᎤᏂᏍᏕᎸᏓ ᎤᎪᏓ ᏧᏓᎴᏅᏓ ᎨᏒᎢ. ᎤᎪᏓ ᎠᎵᎮᎵᏍᏗ ᎾᎿ ᎣᎩᏁᏣ ᎠᏧᏣ ᎠᎴ ᏂᎦᏓ ᎣᏥᏏᏓᏁᎸᎢ. ᎣᏍᏓᎵᎡᎵᎪ ᎠᎴ ᏂᎦᏓ ᎤᎾᎵᎪᎯ ᏗᎾᏁᎶᎲᏍᎩ,” ᎠᏗᏍᎬ Terrah. --- ᏚᎾᏙᎵᏤᎲ ᎾᏍᎩ Gatorade ᏓᏂᏁᎲ ᏗᎾᏁᎶᎲᏍᎦ ᎾᎿ ᏑᏕᏘᏴᏓ ᎨᏒ ᎤᏂᏃᎮᏓ, ᎾᎿ ᏦᏍᎪ ᎾᏕᏘᏯ ᏂᏓᎾᎵᎮᎵᏍᏗᏍᎪ ᎾᎿ “ ᎠᏰᎵ ᏬᏌᏂᏴ ᎦᎸᎳᏗ ᏗᎾᏕᎶᏆᏍᎩ ᏗᎾᏁᎶᎲᏍᎩ.” ᎾᏍᎩᏍᏊ ᎪᏪᎳ ᎠᎦᎵᎡᎵᏍᏗᏍᎬ ᏝᏙ ᏬᏌᏂᏴ ᏗᏁᎶᎲᏍᎦ, ᎾᏍᏊᏍᎩᏂ ᎦᎸᎳᏗ ᏓᏕᎶᏆᏍᎬ ᎣᏍᏓ ᏯᏛᏁ ᎪᏪᎵ ᏧᏅᏗ ᎠᎴ ᏄᏍᏛ ᎾᏛᏁᎲ ᎦᎵᏦᏕ ᎠᏯᎥ ᎠᎴ ᏙᏯ ᎡᏙᎲ ᎤᏠᏯ ᎾᎿ Fine ᎾᎿ ᎣᎦᎵᎰᎹ ᏬᏌᏂᏴ ᎦᎸᎳᏗ ᏗᏕᎶᏆᏍᎩ ᎠᏴᏖᏍᎬ ᏍᏆᏞᏍᏗ ᏗᏁᎶᎲᏍᎦ. --- Fine ᏚᎵᎪᏁᎸ ᎦᎸᎳᏗ ᎨᎪᏪᎵ ᎠᎴ ᎤᏠᏯ ᎤᎾᏓᏒᏅ ᎦᎸᎳᏗ ᎠᏌᏍᏛᎢ, ᎯᎢᎾ ᏚᎾᏙᎥ Mark Sanchez (2004-05, Mission Viejo HS, California), Wes Welker (1999-00, Heritage Hall HS), Terrell Suggs (1999-00, Hamilton HS, Arizona), Anquan Boldin (1998-99, Pahokee HS, Florida) ᎠᎴ Jerome Bettis (1989-90, Mackenzie HS, Michigan). --- Fine ᏧᎾᏕᎶᏆᏍᏗ ᏚᎾᎥ ᏓᏕᎶᏆᏍᎬ 4.0 , ᎾᏍᎩ ᏌᏊ ᎪᏪᎵ ᏓᏕᎶᏆᏍᎬᎢ ᎠᎴ ᎾᎿ ᏗᎦᏂᏙᎯ ᎨᏒ ᎤᎬᏫᏳᎯ. ᏃᎴᏍᏊ ᎠᏫᏄᏣ ᏍᏆᏞᏍᏗ ᎠᏴᏖᏍᏗ ᏗᎨᏲᎲᏍᎩ ᎨᏒ ᎠᎴ ᎨᎳ ᎾᎿ ᎬᎾᏕᎾ ᏧᏂᎸᏉᏓ ᎤᎾᏓᏡᎬ ᎠᎴ Fellowship of Christian Athletes. --- Mason ᎠᏗᏍᎬ ᎤᏩᎫᏗᏗᏒ ᏚᏭᎪᏛ ᎤᏓᏠᎯᏍᏗ ᎾᎿ “ᎠᏕᎳ ᏓᎶᏂᎨ ᏍᏆᏞᏍᏗ” ᎠᎴ ᏍᎦᏚᎩ ᏭᏍᎦᏎᏛ ᏗᏁᎶᎲᏍᎦ ᎾᎿ ᎠᏴᏖᏍᏗ ᏍᏆᏞᏍᏗ, ᎤᎭ ᏐᎢ ᏗᎬᏩᏁᎶᏗ ᎾᎿ ᏔᎳᏚᏏᏁ ᏕᎦᏂᏙᎲ ᎠᎴ ᎾᎿ ᏩᎦᎸᎳᏗᏴ ᏓᏕᎶᏆᎥ ᎠᎴ ᎠᏴᏖᏍᏗ ᏍᏆᏞᏍᏗ ᏓᏁᎶᏅᎯ ᎠᎴ ᏧᏕᎶᏆᏍᏙᏗ. --- “ᏓᏁᎶᎲᏍᎬ ᎠᏴᏖᏍᏗ ᏍᏆᏞᏍᏗ ᎾᎿ ᎦᎸᎳᏗ ᏧᎾᏕᎶᏆᏍᏗ ᏓᏕᎶᏆᎥ ᏧᏁᎶᏗᎢ. ᎠᏴᏖᏍᏗ ᏍᏆᏞᏍᏗ ᎠᎩᎸᏉᏓ, ᎠᎴ ᏱᏕᎦᏁᎶᎲᎦ ᏍᏆᏞᏍᏗ ᎠᏆᏚᎵᏍᎬ ᎢᎪᎯᏓ,” ᎠᏗᏍᎬᎢ. --- ᏃᎴᏍᏊ ᎾᎿ Ꮭ ᏱᎨᏩᏓᏒᏁ ᎯᎠ ᏧᏓᏒᏅᎢ ᎢᏳᏃ ᎤᎵᏗᏢ ᎠᏁᏙᎯ ᎠᏂᏴᏫ ᎣᏍᏓ ᎬᏩᏟᏃᎮᏗᏍᎬᎢ ᎠᎴᏂᏙᎲᎢ. --- “ᎠᏆᏚᎵ ᎦᏥᎵᎡᎵᏤᏗ ᏦᏣᏁᎶᎲᏍᎩ ᏂᏓᏳᏓᎴᏅ ᎾᎿ ᏍᏆᏞᏍᏗ ᎠᏱᏙ ᏩᏁᎯ ᎠᏍᏆᏞᏍᎩ ᏃᎴᏍᏆ ᎠᏂᎭᎷᎩᏍᎩ ᎠᎴᏫᏍᏙᏗᏍᎪ ᎠᏂᏐᎢ ᎤᏂᎩᏍᏗ ᏍᏆᏞᏍᏗ. ᏃᎴᏍᏊ scout ᏗᎾᏁᎶᎲᏍᎩ ᎾᏍᎩ ᎠᏴᏙ ᏍᏆᏞᏍᏗ ᎠᎾᎵᏏᎾᎲᏍᏗᏍᎬ,” ᎠᏗᏍᎬ Mason. “ᏂᎦᏓ ᏗᎾᏓᏘᏂᏙᎯ ᎦᏥᎵᎡᎵᏤ, ᏣᏅᏔᏛ, ᏗᎩᎦᏴᎵᎨ ᏙᎯᏳᎢ ᏂᎪᎯᎸ ᎠᏁᏙᎰ ᎪᎱᏍᏗ ᏯᏆᏛᏁᎵ, ᏏᏓᏁᎸ, ᏗᏆᎵ ᎠᎴ ᎤᏁᎳᏅᎯ. ᎤᏁᎳᏅᎯ ᏥᏁᎰ ᏂᎦᏓ ᎠᎵᎮᎵᏤᏗ.” --- ᎾᏍᎩ Gatorade ᏓᏂᏅᏁᎰ ᎣᏍᏓ ᏍᏆᏞᏍᏗ ᏗᏁᎶᎲᏍᎩ ᎾᎿ ᎤᏂᎪᎮ ᏌᏊ ᏗᏁᎶᎲᏍᎦ ᎾᎿ Washington, D. C., ᎠᎴ ᏌᏊᎭ ᎾᏍᎩ ᎯᎦᏍᎪ ᏗᏍᎦᏚᎩ ᏚᏙᏢᏒ ᏑᎶᏘᏴᏓ ᎢᏳᏓᎵ ᎾᎿ ᎦᎸᎳᏗ ᏍᏆᏞᏍᏗ ᏗᎾᏁᎶᎲᏍᎦ, ᎠᏂᎨᏳᏣ volleyball, ᎠᏂᏧᏣ ᎠᎴ ᎠᏂᎨᏳᏣ cross country, ᎠᏂᏧᏣ ᎠᎴ ᎠᏂᎨᏳᏣ ᏍᏆᏞᏍᏗ ᏗᏁᎶᎲᏍᎩ, ᎠᏂᏧᏣ ᎠᎴ ᎠᏂᎨᏳᏣ soccer, ᎠᎳᏍᎦᎶᏗ, ᏩᏂᎨᏍᏆᏞᏍᏗ, ᎠᏂᏧᏣ ᎠᎴ ᎠᏂᎨᏳᏣ track and field. ᎾᏍᎩᏃ ᏌᏊ ᎬᎾᎶᎾ ᏗᏁᎶᎲᏍᎦ ᏑᏕᏘᏴᏓ ᎨᏒ ᎾᏍᎩ ᏌᏊᎭ ᎨᏒ ᏂᎦᏓ ᏥᏕᎪᏪᎳ.

--- ---
11/18/2014 08:47 AM
ᏅᏯ ᎣᏓᎵ, ᎣᎦᎵᎰᎹ. –Jewell Hummingbird Millsap ᏓᏲᎵᎰ ᎠᏂᏴᏫ ᏓᏂᎷᎬ ᎾᎿ ᏅᏯ ᎣᏓᎵ ᏧᎾᏍᏗ ᏗᏂᏲᏟ ᏧᎾᏕᎶᏆᏍᏗ ᎤᎾᎵᏍᏓᏴᏗ ᎠᏕᎳ ᎠᏂᏟᏏᏍᎬ ᎾᎿ ᏍᎦᏚᎩ ᎨᎳ ᎠᏓᏰᏍᎬ ᎤᏢᎬᎢ. --- ᎡᎵᏊᏃ ᏍᎦᏚᎩ ᏧᎸᏫᏍᏓᏁᎯ ᎠᏁᎵᏍᎪ ᎾᏍᎩᎾ ᏓᎵᎮᎵᎪ ᎠᏂᏴᏫ ᎠᏂᎷᎬ,ᎾᏍᎩᎾ ᎤᏙᏢᏒ ᎾᎿ ᏓᏫᏍᎦᎶ ᏍᎦᏚᎩ. --- “ᎢᎦ ᎤᏟᏂᎩᏓ ᎠᏂᏣᎳᎩ ᎠᎨᏯ. ᎤᏔᎾᏯ ᎠᎴ ᎠᏂᏁᏥᏙ ᎠᏂᏅ ᎨᎳ ᏃᏊᎴ ᎠᎦᏙᏌᏅ ᎤᏨᏗᏍᎪ ᏙᏧᎪᏔᏅᏍᎬᎢ. ᎢᎦᏃ ᎤᏅᏔᏂ ᏧᏓᎴᏅᏓᏆ ᎨᏒ ᎠᎴ ᏱᎦᏛᏁᎵᏓᏍᏗ ᎢᎬᎲᎢ. ᎢᎦ ᎣᏣᎵᎡᎵᎪᎢ,” ᎠᏗᏍᎬ Vicki McLemore, ᏅᏯ ᎣᏓᎵ ᏍᎦᏚᎩ ᎤᎾᏓᏡᎬ ᏄᎬᏫᏳᏒᎢ. --- Millsap ᎠᏗᏍᎬ ᎠᏂᏴᏫ ᎠᏁᎭ ᏧᎾᎦᏎᏍᏙ “ᎢᏴ ᏂᏛᎬᎴᎯ” ᎢᎸᏍᏢ ᏱᎧᏂᎬᎦ, ᎠᏎᏃ Ꮭ ᎾᏍᎩ ᎢᏳᏍᏗ ᏱᎩ ᎯᎠ ᎠᎨᏯ ᎨᎳᏊ ᎢᏴ ᏓᏍᏕᎵᏍᎪᎢ. --- “ᎠᏯ ᏂᎦᏛᏁᎯ ᎠᎴ ᎦᏥᏍᏕᎵᏍᎪᎢ. ᎢᏴᏓᎭ ᎦᏁᎸᏗᏍᎬ ᎦᏥᏍᏕᎸᏗ ᎢᎬᏯᏗᏢ ᏂᎦᏛᏁᎰ,” ᎠᏗᏍᎬ ᎤᏰᏣᏒᎢ. --- ᎨᎳ ᎨᏒ ᎾᏛᏁᎲ ᏓᏍᏕᎵᏍᎬ RMCCO ᎠᏂᎾ, ᏃᎴᏍᏊ ᎢᏦᏗ ᏗᎾᏓᏬᏍᎩ ᎤᎾᏓᏡᎬ ᏧᏂᎳᏫᏍᏗᎢ ᎢᎦ ᎢᎬᏩᏛᏗ ᎨᏒ ᎾᏛᏁᎰ “ᎤᏁᎳᏅᎯ ᎠᏍᏓᏩᏗᏒᎢ ᎾᎿᏂ.” --- ᏃᎴᏍᏊ ᏓᎳᏚ ᏧᏕᏘᏴᏓ ᏚᎸᏫᏍᏓᏁᎵ ᎾᎿ ᏅᏯ ᎣᏓᎵ ᏧᎾᏍᏗ ᏗᏂᏲᏟ ᏧᎾᏕᎶᏆᏍᏗ ᎾᎿ ᏧᎾᏓᎵᏏ ᏗᏂᏲᏟ ᏗᏂᎦᏘᏯ ᏥᏓᏃᏎᎰ ᎨᎳ ᎨᏒ. ᎯᏍᎩ ᏧᏙᏓᏆᏗ ᏒᎾᏙᏓᏆᏍᏗ ᎨᏒᎢ ᏓᏍᏕᎵᏍᎬ ᎢᎬᏱ ᏗᏂᏂᏙᎲ. --- “ᎾᏍᎩ ᎢᎦ ᎦᎵᎡᎵᎬ ᏂᎦᏛᏁᎲᎢ ᏅᏗᎦᎵᏍᏙᏗ ᎤᎾᏓᎵᏏ ᎤᏠᏅᏓᏕᎲ ᏧᏄᎩᏢᏗ ᏗᏂᏲᏟ, ᎠᎴ ᏗᏂᏲᏟ ᎤᏂᎸᏉᏗ ᏧᎾᏄᎩᏢᏗ ᏧᏂᎵᏏ. ᎾᏍᎩᏯ ᏣᏂᎷᎪ ᎤᏂᏥᎸᏍᎦ ᏓᏫᏒᎢ. ᏯᎴᏅᎯ ᏛᎨᏲᎲᏍᎬ ᏗᏂᏲᏟ ᎤᏂᏂᎬᎬ ᏗᏍᏕᎸᏗᎢ, ᎠᎴ ᏴᎪᏩᏔ ᎠᏥᎸᏍᎩ ᎠᏓᎴᏂᏍᎬ ᎠᏥᎸᏍᎬᎢ ᎠᎴ ᎤᏥᎸᏐᎢ. ᎤᎵᎮᎵᏍᏗ ᎨᏐ ᏳᎾᎴᏅᎯ ᎠᎾᏕᎶᏆᏍᎬ ᎤᏂᎪᎵᏱᏗᎢ ᎠᎴ ᎠᎾᏞᎢᎯᎰ ᎠᎴ ᎾᏂᏪᏍᎪ, ‘ᎡᎵᏏ, ᎡᎵᏊ ᏧᎪᎵᏰᏍᎪ ᎠᎴ ᎡᎵᏊ ᏱᏥᎪᎵᏯ ‘ᎠᏂᏤᎢᏳᏍᏗ ᏧᏪᏣ ᎠᎴ ᏩᎦ ᎭᏫᏯ,” ᎤᏛᏅ. ᎢᎦ ᎠᎾᎵᎮᎵᎪ ᏳᏓᎴᏅᎯ ᎠᎾᏕᎶᏆᏍᎬᎢ.” --- ᎠᏗᏍᎬ ᎾᎿ ᎠᏓᏙᎵᏍᏗᏍᎪ ᎠᏥᏍᏕᎸᏗ ᏗᏂᏲᏟ ᏧᏪᏲᏗ ᎾᏍᎩᎾ ᎤᎪᏛ ᎤᏂᏂᎬᎬ ᎤᎾᏕᎶᏆᏍᏗᎢ. --- ᎤᏂᎪᏛ ᎾᎿ ᏱᏓᏂᎧᎯᏯ ᎢᏳᏃ ᎾᎿ ᏦᎦᏓᎵᏏ ᏂᎨᏒᎾ ᏱᎩ,” ᎠᏗᏍᎬᎢ. --- Millsap, ᎦᎵᏆᏍᎪ ᏧᏁᎳ ᎢᏳᏕᏘᏴᏓ, ᎠᏗᏍᎬ ᎾᏍᎩ “ᎤᏔᎾ ᎠᏓᏍᏓᏴᎲᏍᎩ” ᎠᎴ ᎠᎵᎮᎵᎪ ᎠᏓᏍᏓᏴᎲᏍᎬ ᏓᏍᏕᎵᏍᎬ ᎠᏂᏐᎢ ᏧᎾᏓᎵᏏ ᎾᏍᎩᎾ ᎤᎾᎵᏍᎪᎸᏔᏅ ᏧᏂᎸᏫᏍᏓᏁᏗ ᎾᎿ ᏧᎾᏕᎶᏆᏍᏗ ᎾᏍᎩ RMCCO ᎾᎿ ᎠᏕᎳ ᎠᏂᏟᏏᏍᎬ ᎠᎴ ᎤᏂᎲ ᎢᏳᎾᏛᏗ.. --- “ ᏙᎩᎭ ᏃᏣᏛᏁᎰ ᎠᎴ ᏓᏂᏃᎩᏍᎪ ᏗᎦᎸᏉᏓ ᎠᎴ ᏄᏓᎴ ᎪᎱᏍᏗ ᎾᎿ ᎠᏕᎳ ᎬᏩᏙᏢᏗ ᎨᏒᎢ,” ᎠᏗᏍᎬ Millsap. --- “ᎠᎴ ᎤᎪᏛ ᎢᏳᏩᎪᏗ ᎠᏎᏊ ᎣᏣᎵᏍᏓᏴᎲᏍᎪ ᎠᎴ ᏚᏣᏁᎶᎲᏍᎪ. Bingo ᏓᎾᏁᎶᎲᏍᎪ ᏧᎾᏔᎾᏯ ᎾᏍᎩᎾ ᎤᏂᎸᏉᏛ ᎤᏂᎷᎯᏍᏗᎢ.” --- ᏃᎴᎠᏊ ᎾᏛᏁᎰ ᏣᎳᎩ ᎠᏰᎵ ᎧᎵᏎᏥ ᎠᏂᎭᎷᎩᏍᎩ ᎤᎾᏙᏢᎯ, ᎾᏍᎩᎾ ᏓᏂᏍᏕᎵᏍᎪ ᎠᏂᏣᎳᎩ ᎧᎵᏎᏥ ᎢᏳᎾᎵᏍᏓᏁᎯ ᎢᎦᏘᎭᎢ ᎦᎸᎳᏗ ᎢᏳᎵᏍᏙᏗ ᏂᎨᏒᎾ. --- “ᏝᏃᏙ ᏥᎸᏙᏢᏊ ᎤᏩᏌ ᏱᎾᏮᏁᎰ, ᎾᏍᎩᏂ ᎠᎩᏍᏕᎵᏍᎪ ᎾᎿ ᏚᏙᏢᏒ ᏗᏐᎢ ᎾᎿ ᎢᎦ ᎢᎬᏩᏛ ᎨᏒ ᏂᎦᏛᏁᎰᎢ,” ᎤᏛᏅᎢ. “ᏕᏥᏰᏌᏗ ᎤᎪᏗ ᏕᎪᏛ ᏫᏓᎦᏏᏙᎢ. ᎢᏳᏃ ᎾᏍᎩ ᏂᎨᏒᎾ ᏱᎩ ᎾᎿ ᏗᏂᏲᎤᏟ ᏥᏚᎾᏦᏙ ᏯᏆᏦᏗ ᎠᎴᏱᎩ Ꮭ ᏱᎬᏆᏛᏗ ᏱᎦᎩ ᏥᏂᎦᏛᏁᎰᎢ. ᎠᏎᏃ ᏂᎪᎯᎸ ᎠᎵᏖᎸᏗ.” --- ᎤᏕᏯᏙᏗᏍᎪ osteoporosis ᎠᎴ ᏗᏛᎴᏍᎩ, ᎠᏗᏍᎬ ᎢᏳᏃ ᎾᎵᏕᎸᎲᏍᎬᎾ ᏱᎩ “ᎠᏰᎸᎢ ᏍᏓᏯᏊ ᏱᎩ” ᏝᎪᎱᏍᏗ ᎢᎬᏩᏛᏗ ᏱᎦᎩ. ᎢᎦᏓᏃ ᎾᎿ ᏂᎪᎯᎸ ᎠᎵᏕᎸᎲᏍᎬ ᏯᏛᎾ ᎦᏄᎸ ᎠᏍᏙᏱᏍᎪ ᎠᎴ ᎠᎦᎵᏍᎪᎢ ᏧᏂᎳᏫᏍᏗᎢ ᎠᎴ ᏧᎾᏓᏂᏐᏗᎢ. --- “ᎯᎠ ᏄᏍᏙ ᏫᏗᎦᎦᏂᏍᎪ. ᏂᏥᏯᏛᏁ ᏭᏔᏅ ᏗᏍᏕᎵᏍᎩ ᎠᏂᏴᏫ ᎾᎿ ᎤᏪᏙᎸ ᎠᎭᏂ ᎡᎶᎯ ᎠᎴ ᎾᏍᎩ ᏥᏌ ᎦᎶᏁᏓ ᎤᎷᏥᏢ ᏚᏍᏕᎸᎰᏟ, ᎾᏍᎩᏃ ᏯᏆᏛᏗ,” ᎤᏛᏅ. “ᏂᏥᏯᏛᏁᎰᎢ ᏂᎦᎵᏍᏗᏊ ᎨᎶ ᎾᎿ ᏍᎦᏚᎩ. ᏂᏣᏤᎲ ᎢᎦ ᏯᏛᏗ ᎾᏍᎩ ᎾᏂᎥᎢ. ᎢᏯᏛᏗᏃ ᎠᏎ ᎠᏛᏅᎢᏍᏗ ᎢᏳᎵᏍᏙᏗ ᎣᏓᏅᏛᎢ, ᎠᎴ ᎠᏎ ᏰᎵ ᎠᏩᏛᏗ ᏯᏛᏗᎢ.” --- ᏂᎦᏓ ᏍᎦᏚᎩ ᏯᏛᏗ, Millsap ᎠᎦᎵᎡᎵᏍᏔᏅ ᎧᏬᏂ ᏥᎧᎸ ᎾᎿ ᎣᎦᎵᎰᎹ ᎤᏔᎾ ᏗᎦᏚᎲᎢ ᎾᎿ ᎠᎩᎵᎡᎵᏍᏔᏅ ᎾᎿ “Karen D. Jacobs Awards ᎾᎿ ᏯᏛᏁᎯ ᏴᏫ ᎬᏩᏂᏍᏓᏩᏛᏍᏙᏗ ᎾᎿ ᏍᎦᏚᎩ ᎾᏛᏁᎲᎢ.” ᎯᎠ ᎠᏂᎵᎮᎵᏍᏗᏍᎬ ᎤᎾᏖᎳᏛ ᎠᏂᏐᎢ ᎤᎩᏒ ᎾᎿ “ᎡᎵᏏ ᎾᎿ ᎤᏕᏘᏴᏌᏗᏒ ᎾᎿ ᏓᏫᏍᎦᎶ ᏍᎦᏚᎩ,” ᎠᎴ “ᏂᎬᎢ--ᎬᏩᏕᏯᏛ ᎤᏓᎵᏏ,”ᎾᏍᎩ ᎫᏢᏍᎩ ᏔᎳᏚ ᎢᏗᏍᎦᏚᎩ ᎾᎿ ᎧᏚᎬ ᎢᏗᏢ ᎣᎦᎵᎰᎹ. ᏃᎴᏍᏊ ᎠᎧᏁᏍᏗ ᎤᎩᏒ ᏂᏓᏳᏓᎴᏅᎢ Sens. Bob Dole ᎠᎴ Robert Byrd ᎾᏍᎩ ᎠᎵᏍᎪᎸᏗᏍᎬ ᏗᎦᎸᏫᏍᏓᏁᏗᎢ. --- ᎤᏪᏥ ᎠᎨᏯ Suzie Mathis ᎠᏗᏍᎬ ᎤᏥ “ᎤᏬᏚᎯ ᎠᎨᏯ” ᎾᏍᎩ ᏓᏯᏍᎪ ᎠᏂᏴᏫ ᏗᎦᏚᎲ ᏓᏘᏁᎪ, ᎠᎵᏍᏓᏴᏗ ᎠᎵᏍᎪᎸᏗᏍᎪ, ᏧᎾᏓᏂᎸ ᏓᎦᏘᏗᏍᎪ ᎠᎴ ᏓᏍᏓᏴᎲᏍᎪ ᎾᏍᎩᎾ ᏍᎦᏚᎩ ᎠᏍᏆᎵᏍᎬ ᎠᎴᏱᎩ ᏏᏓᏁᎸ ᎤᏂᎪᎶᏒ ᏱᎩ. --- Mathis ᎠᏗᏍᎬ ᎤᏥ ᎠᎴ ᎯᏍᎩ ᏯᏂ ᎠᏂᏐᎢ ᎠᏂᎨᏯ ᏚᏂᎸᏫᏍᏓᏁᎸ ᎤᏗᏢᎩ ᏍᎪᎯᏧᏢ ᎢᏳᏗᏢᎩ ᎾᎿ ᎠᏂᏲᏓᏢᎲᏍᎬ ᎾᎿ RMCCO ᎠᏓᏁᎸ ᎾᎿ Millsap ᎦᎵᏆᏍᎪ ᎯᏍᎩ ᏳᏕᏘᏴᏓ ᎨᏒᎢ. ᎡᏔ ᎪᎦ ᏥᎨᏒ, Millsap ᎤᎵᏍᏕᎸᎲ ᎠᏍᎪᏒ ᎠᎹ ᏧᏪᏓᏍᏗ ᏗᏗᏍᏗᎢ ᎾᎿ ᏧᎳᏫᏥᏓᏍᏗ ᎤᎴᏅᎲ ᎬᎫᏍᎬᎢ. --- “ᏂᎦᎵᏍᏗᏍᏊ ᎨᎶ ᎠᎴ ᎠᏲᏟ ᏓᏟᏃᎮᏗᏍᎬ ᏏᏓᏁᎸ ᎨᏐ ᎠᎴ ᎢᏳᏍᏗ ᎯᏴᏫ ᎨᏒ Ꮭ ᎪᎱᏍᏗ ᏱᎨᏐ ᎢᏥᏏᏓᏁᎸ ᏂᏣᎵᏍᏗᏍᎪᎢ,” ᎠᏗᏍᎬ Mathis. “ᎾᏍᎩᏃ ᎤᏓᎪᎾᏛ ᏚᎦᏎᏍᏙ ᎠᎴ ᏚᎨᏳᏐ ᎠᏂᏴᏫ. ᏌᏊ ᎢᏳᏩᎪᏗ, ᎠᎴ ᎢᎬᏱ ᎢᏳᏍᏗ ᏱᏣᏛᏛᎲᎦ ‘ᎡᎵᏊᎦ ᎦᎬᏍᏕᎸᏗ?”’

--- ---
10/15/2014 08:06 AM
ᏓᎵᏆ, ᎣᎦᎵᎰᎹ. – ᏣᎳᎩ ᎠᏰᎵ ᏧᏂᏆᏂᏲᏍᏗ ᎧᎻᏏᏂ ᏗᏓᏘᏂᏙᎯ Jamie Hummingbird ᎾᏍᎩ ᎾᏞᎬ ᎥᎠᎦᏑᏰᏒ ᎾᎿ ᏗᏓᏘᏂᏙᎯ ᎾᎿ ᎬᎾᏕᎾ ᎠᏂᎳᏍᏓᏢ ᏧᏂᏆᏂᏲᏍᏗ ᎧᎻᏏᏂ &amp; ᎪᏢᎯᏏᏍᎩ, ᎠᏃᏢᎯᏏᏍᎩ ᏂᎨᏒᎾ ᎤᎾᏓᏡᎬ ᎾᏍᎩ ᎤᏁᏉᏍᏗ ᎬᏩᎾᎵᎪᏗ ᎤᏚᏓᎸ ᏄᎾᏛᏅ ᎠᏂᎧᎻᏏᏂ ᎠᎴ ᎠᏃᏢᎯᏏᏍᎩ ᎠᏂᎳᏍᏓᏢ ᏗᏂᏆᏂᏲᎯᎯ ᎾᎾᏛᏁᎲᎢ. --- “ᏣᏂᎪᎲ NTGCR ᎠᎴ ᎾᏍᎩ ᎢᏳᏍᏗ ᎨᏒ ᎠᎴ ᎢᏳᏛᏗ ᎨᏒᎢ, ᎠᏆᏓᏅᏖᎸ ‘ᎣᏍᏓ ᎯᎠ ᏩᎩᎷᎯᏍᏗ, ᎾᏍᎩ ᎣᏍᏓ ᎠᎵᏍᎪᎸᏙᏗ ᎢᎬᏱ ᎬᏪᏲᏅᎢ,” ᎠᏗᏍᎬ Hummingbird. “ᏃᏊᏃ ᎡᎵᏊ ᎬᏩᏙᏯᏅᎯᏗᏍᏗ ᎠᏂᏐᎢ ᎠᏂᎧᎻᏏᏂ ᎠᎴ ᎦᎦᏥᏲᏎᏗ Ꮭ ᎢᏨᏌ ᏱᎩ. ᎠᎭᏂ ᏓᏨᏍᏕᎸᎯ.” --- NTGCR ᎾᎿ ᎤᏂᏩᏛᎮᎠᏂᎳᏍᏓᏢ ᏗᏂᏆᏂᏲᎯᎯ ᎠᏃᏢᎯᏏᏍᎩ ᎤᎾᏁᎸᏗ ᎠᏓᏃᎯᏎᏗ ᎠᎴ ᏗᎨᏲᏗ ᎠᎴ ᎤᏁᏡᏍᏗ ᎠᎵᏱᏗᏍᏗ ᎠᏓᏅᏖᏗ ᏂᏓᏳᏓᎴᏅ ᎠᏂᎳᏍᏓᏢ ᎠᏃᏢᎯᏏᏍᎩ ᏂᏓᏳᏓᎴᏅ ᏗᎬᏩᎾᏗᏫᏍᏗ ᏍᎦᏚᎩ. --- “ᏙᏣᏓᏟᏏᏍᎪ ᏔᎵ ᎢᏳᏩᎪᏛ ᏑᏕᏘᏴᏓ ᎨᏒ ᎠᎴ ᎠᎵᏍᎪᎸᏗᏍᎪ ᏗᏕᏲᏗ ᎠᎭᏂ ᎾᎥ ᎾᏍᎩ ᎨᏥᎪᎵᏰᏗ ᎤᎾᎦᏎᏍᏗ ᎠᏂᎪᎵᏰᎢᏙ, IT ᎠᎴ ᎠᏓᏁᎸᏗ ᎢᏤ ᎧᎻᏏᏂ ᎠᎴ ᎢᎦᏓ ᏞᎦᏊ ᎤᎬᏩᏟ ᎨᏥᏏᎾᎲᏍᏗᏍᎪ ᏂᎦᏓ ᎾᏍᎩᏊ ᏍᎦᏚᎩ ᎠᏯᎥᎢ,” --- ᎠᏗᏍᎬ Hummingbird. “ᎣᏥᎵᏏᎾᎲᏍᏗᏍᎪ ᏩᏥᏂ ᏧᎧᎾᏩᏛᏍᏗ, ᏧᎾᏓᏁᏤᏗᎢ. ᎣᏣᎵᏏᎾᎲᏍᏗᏍᎪ ᎠᏛᏓᏍᏙᏗ ᏂᎦᎵᏍᏗᏍᎬ. ᎣᏣᎵᏏᎾᎲᏍᏗᏍᎪ ᎾᎿ ᎠᏗᏗ ᏲᎦᏛᏗ. ᎣᏣᎵᏏᎾᎲᏍᏗᏍᎪ ᎢᏳᏍᏗ ᎠᏂᎧᎻᏏᏂ ᎢᏳᏍᏗ ᎤᏂᏂᎬᎬᎢ ᎤᎾᏅᏗ ᎢᏳᎵᏍᏙᏗ ᎾᎿ ᏧᏂᎸᏫᏍᏓᏁᎲᎢ.” --- Hummingbird ᎢᎬᏱ ᎠᎦᏑᏰᏌ ᎾᏍᎩ NTGCR ᏄᎬᏫᏳᏒ ᎾᎿ ᏔᎵ ᏯᎦᏴᎵ ᏑᏓᎵ ᏥᎨᏒ. ᎠᏗᏍᎬ ᎯᎠ ᎤᎾᏓᏡᎬ ᎾᎿ ᎤᏙᏢᏒ ᎤᎾᏓᏟᏂᎪᎯᏍᏙᏗ ᎠᎴ ᎤᎾᏓᏃᎯᏎᎸᏗᎢ. --- “ᎢᎬᏱ ᎠᏆᎴᏅᎯ ᎯᎠ ᏓᎩᎸᏫᏍᏓᏁᎲ ᎾᎿ ᏐᏁᎳᏚ ᏯᎦᏴᎵ ᏐᏁᎳᏍᎪ ᏧᏁᎳ ᎤᏕᏘᏴᏌᏗᏒᎢ, ᎤᏍᏗ ᎠᏆᏅᏔᏅ ᎯᎠ ᏧᏂᏆᎾᏲᏍᏗᎢ ᏃᎴᏍᏊ ᏂᎦᎵᏍᏗᏍᎬ ᏗᏆᏂᏲᏍᏗᎢ,” ᎠᏗᏍᎬ Hummingbird. “ᎾᏍᎩᏃ ᎢᎬᏱ ᎠᏆᎴᏅᎯ ᏓᎩᎸᏫᏍᏓᏁᎲ ᎠᏆᏙᏯᏅᎯᏛ ᎾᎿ ᎤᏠᏯ ᏯᎾᏛᏁᎯ ᎠᏂᏐᎢ ᎠᏂᎳᏍᏓᏢ ᎠᎴ ᎤᎾᏛᏅᎢᏍᏗ ᎨᏒ ᎠᎴ ᎤᎵᎮᎵᏍᏗ ᏚᎾᏓᏅᏛ ᎤᎾᏓᏕᏲᏗ (ᏂᎦᏓ ᎤᎾᏅᏛ) ᎧᏃᎮᏗ ᎾᏍᎩᎾ ᎢᎦ ᎠᎩᏍᏕᎸᎲ ᏞᎦᏊ ᎤᎪᏓ ᎠᏆᏕᎶᏆᎥᎢ ᎾᏃ ᎠᏋᏌ ᏂᎦᏓ ᎠᏆᏕᎶᏆᏍᏗ ᏱᎨᏎᎢ.” --- Hummingbird ᎠᏗᏍᎬ ᎾᎿ ᎨᎳᏗᏙᎲᎢ NTGCR ᎤᏕᎶᏆᎢ ᎤᎪᏓ ᎾᎿ ᏩᏥᏂ ᏧᏂᎧᎾᏩᏛᏍᏗ ᎠᎴ ᏧᏂᏆᎾᏲᏍᏗᎢ. --- “ᎢᎬᏱ ᏣᏆᎴᏅᎲᎢ, ᎠᏓᎴᏂᏍᎬ ᎨᏒ ᎾᎿ ᎠᎾᎦᎵᏍᎩ ᎤᎾᏙᏣᎵ 11 bingo, ᎠᎴ ᎢᎦ ᎣᏍᏓ ᎾᏆᎵᏍᏓᏁᎲ ᎾᎯᏳ ᎠᎩᎪᏩᏛᏗ ᏧᏓᎴᏅᏓ ᏓᎾᏓᏱᎵᏙᎲ ᏄᎵᏍᏔᏅᏅ, ᎾᏍᎩ ᎢᏗᎾᏍᏓᏢ ᎢᎨᎳᏗᏍᏗᏍᎬ, ᏩᏥᏂ ᏓᎾᏓᏱᎵᏙᎲ ᏍᎦᏚᎩ ᎾᎿ ᎤᎲᎢ ᎢᏳᏛᏗ ᎤᎪᎵᏱᏗ ᏧᏭᎪᏙᏗᎢ ᎾᎿ ᎡᎳᏗᏢ ᏧᎾᏓᏱᎵᏓᏍᏗᎢ ᎠᎴ ᎠᏕᏲᎯ ᏓᎾᏓᏱᎵᏙᎲᎢ ᎠᎴ ᏗᎪᏩᏛᏗ ᏂᎦᏓ ᏗᏐᎢ ᏓᎾᏓᏱᎵᏙᎲ ᎾᎿ ᎠᏂᎳᏍᏓᏢ ᎤᏄᏓᎸᏗᏍᎬᎢ ᎾᎿ ᏧᏓᎴᏅᏓ ᏗᏆᏂᏲᏍᏙᏗ,” ᎠᏗᏍᎬᎢ. “ᎨᎵᏍᎬ ᎾᎿ ᎢᎬᏱᏊ ᎾᏍᎩᎾ ᎠᏆᏛᎦᏅ ᎠᎴ ᎠᎩᎪᎲᏅ ᏂᎦᏓ ᏄᏅᎾᏅᎢ ᎠᏛᏍᎬ ᎡᎳᏗ ᏂᏓᎬᏩᎴᏅᏓ ᎠᏇᎳᏗᏙᎸ ᎾᏍᎩ ᎠᏂᎦᏲᏟ ᎤᏂᎦᏙᎲᏒᎢ ᎾᏍᎩᎾ ᎢᏳᏍᏗᏓᏂ ᎦᎵᎡᎵᎦ.”

--- ---
10/14/2014 08:30 AM
ᎦᏚᏏ, ᎣᎦᎵᎰᎹ. – Benjamin Harjo Jr. ᎾᎿ ᏚᏂᏃᏗ ᏍᎪᎯᏁᎢ ᎤᏓᏒᏅ “ᏬᏌᏂᏴ ᏂᎦᏓ ᎤᏂᎳᎾᎥᎢ” ᎾᎿ ᏐᏁᎵᏁ ᎾᏕᏘᏴᎯᏒ ᎤᏂᏍᏆᎸᎡᎲᎢ ᏣᎳᎩ ᏧᎾᏟᎶᏍᏔᏅᏅ ᎤᏂᏍᎪᎸᏗᎢ, ᎾᎿ ᏣᎳᎩ ᎠᏰᎵ ᏳᎾᏛᏁᎵᏓᏍᏗ ᎠᏂᎦᏕᎬᎵᏙ ᎤᏂᏍᏆᎵᎡᎸᎢ ᎾᎿ ᏍᏓᏯ ᏅᏱ ᏧᏂᏒᏍᏗ &amp; ᏧᏂᏆᏂᏲᏍᏗ ᏔᎳᏏ. --- Harjo (Absentee Shawnee/Seminole) ᎾᎿ ᎣᎦᎵᎰᎹ ᏗᎦᏚᎲ ᎡᎯ ᎤᎩᏒ ᎠᏌᏍᏛ ᏚᏂᏃᏗ ᏍᎪᎯᏁ ᏓᎾᏓᏂᎸᎬ ᎠᏃᏢᏅᏍᎩ. --- ᎤᏓᏒᎲᏍᏔᏅᏃ ᎤᏑᏫᏓ ᏧᏙᎩᏓ “ᎢᎬᏯ ᎠᏁᎢ ᎾᏃ ᎤᎾᏂᎩᏍᏗᎢ,” ᎬᏂᎨᏒ ᎾᏅᏁ ᎠᏂᏔᎵ ᏗᎾᏟᎶᏍᏔᏅᎲᏍᎩ ᏚᏂᎸᏫᏍᏓᏁ ᎾᎿ ᎯᎠ ᎠᏑᏫᏓ. --- “ᏓᎪᎵᏰᏍᎬ ᎢᎦᏓ ᏧᎾᏟᎶᏍᏔᏅᏅ ᎠᏂᎡᏖᎦᏏ ᎾᎿ ᎤᏩᎦᏘᎶᏗ ᏂᏓᏅᏁᎲ ᏚᎾᎧᏛ ᏗᏂᏍᎪᎳ, ᏗᏂᏍᎪᎸ ᏓᏮᏔᏅ ᎦᎸᎳᏗ ᎠᎴ ᎦᏥᏯᏎᎮᎸ ᎢᏧᏅᏗ ᏧᏂᏑᏫᏍᏗ ᎾᎿ ᎠᏂᏍᏆᏗᏍᏗᏍᎬ,” ᎠᏗᏍᎬ Harjo. “ᎢᎦ ᎦᎵᎡᎵᎬ ᎠᎩᏍᏆᏛ ᎯᎠ ᏗᏟᎶᏍᏔᏅ ᏃᏊ.” --- ᎤᏛᏅ Ꮭ ᏯᏓᏅᏖᏍᎨ ᎤᏓᏒᎲᏍᏗᏱ ᎯᎠ ᎤᏑᏫᏓ ᎠᎴ ᎤᏛᏅ “ᎢᎦ ᎤᏓᏅᏖᏗᏍᎬ.” ᏃᎴ ᏚᎵᎮᎵᏤᎸ ᏗᎾᏟᎶᏍᏔᏅᎲᏍᎩ ᏄᏅᏂᏌᏅ ᎾᎿ ᎠᏲᎵᏊ ᏥᎨᏒᎢ. --- “ᎤᏚᎦ ᎠᏋᎭ ᎾᎿ ᎣᏂ ᎠᎾᏓᏁᏟᏴᏏᏒ ᏣᎾᎢ ᎤᏂᎪᎵᏱᏓ ᏓᎩᎸᏫᏍᏓᏁᎸ ᏗᎦᏟᎶᏍᏔᏅᎲᏍᎩ ᎨᏒᎢ,” ᎠᏗᏍᎬᎢ. --- Harjo ᎤᏪᏙᎸ ᏧᏁᎳ ᎢᏳᏩᎪᏗ ᎾᏍᎩ ᏐᏁᎳ ᏄᏂᏍᏆᎸᎡᎸᎢ ᏣᎳᎩ ᏗᎾᏟᎶᏍᏔᏅᎲᏍᎩ ᎠᏂᎾᏕᏒᎲᏍᎬᎢ. --- “ᎠᏁᏙᎭ ᎠᏃᏍᏓ ᎠᏂᏴᏫ ᎠᎭᏂ. ᏝᏃ ᏥᏁᏆ ᎾᎿ Santa Fe ᎠᏂᏴᏫᏯ ᎤᎾᏓᎾᏅᎢ, ᎾᏍᎩ ᏔᎳᏚ ᎢᏍᎪᎯᏧᏈ ᏯᏂᏗᎾᏟᎶᏍᏔᏅᎲᏍᎩ ᎠᎴ ᎠᏃᏢᏅᏍᎩ ᎤᏂᏢᎾᎣᎢ, ᎠᏎᏃ ᎾᏍᎩ ᏓᏘᏃᎯᎲ ᎠᏂᏴᏫ ᎯᎠ ᎾᎿ ᎠᏕᎳ ᏗᏌᏍᏓᏅᎢ,” ᎠᏗᏍᎬᎢ --- CAM ᎣᏍᏓ ᎢᎬᏁᎵᏙᎯ Deborah Fritts ᎠᏗᏍᎬ ᏍᎪᎯᏧᏈ ᎯᎦᏍᎪ ᏅᎩ ᏗᎾᏟᎶᏍᏔᏅᎲᏍᎩ, ᎤᏂᎪᏛᏃ ᎠᏂᏣᎳᎩ ᏗᎾᏟᎶᏍᏔᏅᎲᏍᎩ, ᏂᎬᎢ ᎠᎹᏱᏟ ᏂᏓᏳᏂᎶᏒ ᎠᏂᏲᎯᎰ ᎤᏃᏢᏅᏅ ᎠᏂᏍᎪᎸᏗᏍᎪ. ᎤᏛᏅᏃ ᎠᏁᎳ ᎾᎿ ᎯᎦᏍᎪ ᏂᏚᏙᏢᏒ ᎠᏁᎳ ᎠᏂᎳᏍᏓᏢ ᎤᏂᏲᎸᏅ ᎠᎴ ᎤᏂᎾᏗᏅᏒ ᎤᏃᏢᏅᏅ ᎠᎭᏂ ᎤᏙᏢᏒ ᏚᏂᏃᏗ ᏌᏚᏏᏁ ᎠᎴ ᏔᎳᏚᏏᏁᎢ. --- ᏗᎾᏟᎶᏍᏔᏅᎲᏍᎩ ᎠᎾᏓᎪᎾᏗᏍᎪ ᎦᎵᏆᏍᎪ ᎯᏍᎩ ᏯᎦᏴᎵ ᎾᎿ ᎤᎾᏌᏍᏛ ᎠᏕᎳ ᎾᎿ ᎦᎵᏉᎩ ᏂᏚᏙᏢᏒᎢ ᏗᏟᎶᏍᏔᏅᏅ, ᎠᏠᏯᏍᏗ ᏗᏑᏫᏓ, ᏗᏟᎶᏍᏔᏅ, ᏗᏟᎶᏍᏔᏅ ᎢᎸᏍᎦ ᎢᏳᏓᎴ ᎡᎵᏭ ᏄᏓᎴ ᎦᎬᏙᏗ ᎠᎴ ᏗᏓᏟᎶᏍᏗᏍᎩ ᎤᏅᏔᏅ ᏧᎾᏓᏟᎶᏍᏔᏅ; ᎠᏂᏲᏢᏅᏅ; ᎠᏕᎳ ᏗᏓᏢᏓ/ᏧᎩᏓᏟ ᎦᎸᎳᏗ ᎢᏧᎵᏍᏔᏅ ᎠᎴ porcupine ᎢᏧᏅᏕᏓ ᏧᏒᏙᏓ; ᏔᎷᏣ; ᏗᎦᏓᎫᎫ; ᏗᎾᏬ; ᎠᏕᎳ ᏗᏯᏢᏗ. --- Fritts ᎠᏗᏍᎬ ᎾᎿ CAM ᎠᏍᏆᎵᏍᎪ ᎤᏍᏕᎵᏗ ᎠᏁᎯᏯ ᎠᎹᏱᏟ ᎢᏳᎾᏛᏁᎵᏓᏍᏗ, ᏗᎨᏲᏗ, ᎠᎴ ᎢᎩᏲᏎᏗ ᏂᎨᏒᎾ ᎢᏳᎵᏍᏙᏗ ᏕᏓᏟᎶᏍᏔᏅᎲᏍᎬ ᏂᎦᏯᎢᏐ ᎢᏳᎵᏍᏙᏗᎢ. --- ᏌᏊ ᏗᏟᎶᏍᏔᏅᎲᏍᎩ ᎢᎾ ᎤᏂᎩᏒ ᏗᎬᏩᎾᏗᏫᏍᏗ ᎠᎹᏱᏟ ᎾᎿ ᏚᏙᎥ Antonia Grant ᎾᎿ ᏣᎳᎩ ᎦᏯᎴᏃ ᎡᎯ. ᎤᏲᏢᏅ ᏓᎬᎾ ᎤᏬᏢᏔᏅᏅ ᏯᏛᎾ ᏗᎧᏃᎮᏢᏍᎬ ᏗᏓᏠᏍᏗ, ᎠᏕᎳ ᏗᏓᏢᏗ ᎠᎴ ᏗᏟᎠᏙ. --- “ᎯᎠ ᎠᏁᎲ ᏂᏓᏳᎾᏓᎴᏅ ᎤᏯᏍᎦ ᎦᏙ ᎡᎾᎢ, ᎾᎿ ᎤᎦᎾᏮᎧᎸᎬᎢ,” ᎤᏛᏅᎢ. --- ᎬᏗᏍᎪ “ᏧᏪᏘ ᏗᏟᎶᏍᏔᏅ” ᏂᏓᏳᎶᏒ Mississippi Era. ᎤᏤᎵ Mississippi ᎤᏃᏢᏅᏗ ᏗᏯᏠᏗ ᏗᎪᎥ “ᏩᎦᏴᎵᏴ ᏗᏁᎶᏙᏗ ᎾᎿ ᎡᎲᎢ” ᎤᏓᏒᏅ “ᏬᏃᏂᏴ ᎾᎿ ᎬᏂᎨᏒ ᏂᎬᏅᎢ” ᏗᏯᏢᏗ. --- “ᏓᏅᏗᏍᎪ (ᏓᏟᎶᏍᏛ) ᎾᏍᎩ ᎠᎦᏴᎵ ᎯᏍᎩᏧᏢ ᏳᏕᏘᏴᏓ. ᏧᏪᏘ ᎬᏔᏂᏓᏍᏗ ᏓᏅᏗᏍᎪ. ᎾᏍᎩ ᏗᏓᏅᏕᏍᎩ ᎤᏅᏔᏂᏙᎸ ᎬᏗᏍᎪᎢ ᎤᏠ ᎨᏐ ᎾᏍᎩ ᏂᎦᎵᏍᏗᏍᎪ,” ᎠᏗᏍᎬᎢ. “ᎾᏍᎩ ᏂᏓᏅᏁᎲ ᏓᏂᏲᏢᏍᎬ ᏧᏯᏍᎦ ᎤᎵᏛᏔᏂ. ᎣᏥᎦᏲᏟ ᎾᏍᎩ ᏃᏣᏛᏁᎰᎢ. ᎾᏍᎩ Mr. Dan Townsend. ᎾᏍᎩᏃ ᎠᎩᏎᎮᎸ ᎯᎠ ᏥᏂᎦᏛᏁᎭ. ᎠᏇᏲᏅ ᎠᎴ ᎠᎯᏓ ᎠᏆᏕᎶᏆᎥ.” --- ᎦᏛᎠᎾᏔ (ᏣᎳᎩ/Navajo) ᎠᏗᏍᎬ ᎾᏍᎩ ᏔᎵᏁᏊ ᏥᎨᏙᎭ ᎾᎿ ᎠᏂᎾᏕᏒᎲᏍᎬᎢ, ᎠᏎᏃ ᎤᏛᏅ ᎠᎵᎮᎵᎪ ᏕᎪᎵᎬ ᎠᏂᏐᎢ ᎠᏃᏢᏅᏍᎩ ᎠᎴᎠᎪᏩᏘᏍᎬ ᎤᏃᏢᏅᏅᎢ. --- “ᎠᎩᎸᏉᏙ ᎠᏃᏢᏅᏍᎩ ᎦᏥᎪᏩᏘᏍᎬ ᎠᎴ ᎤᏃᏢᏅᏅ ᏥᎪᏩᏘᏍᎬ,” ᎤᏛᏅ. “ᏂᏓᎬᏩᏓᎴᏅᏓ ᏥᏧᏣᏊ ᏥᎨᏒ ᏥᏍᏆᏂᎪᏍᎬ ᏧᎾᏟᎶᏍᏔᏅᏅ. ᎢᏤ ᏍᏆᏂ ᏥᏁᎸ. ᎾᎿᏃ ᏂᏓᏳᏓᎴᏅ ᎡᏥ. ᏂᏓᏕᏂᎩᏓ Navajo ᎤᎾᏐᏴ. ᏓᎾᏕᏲᎲᏍᎬ ᏧᏓᎴᏅᏓ ᏯᏛᎾ ᎦᏃᏥ ᎪᏢᏅᏗ, ᏃᏯ ᎬᏗ ᎪᏢᏔᏅᏗ, ᏗᎬᏗ. ᏂᎦᏓᏃ ᎾᏍᎩ ᎢᏳᏍᏗ ᏥᎦᏔᎲᎢ. ᏃᎴᏍᏊ, ᎾᏍᎩᎾ ᎾᏛᏁᏥ ᎢᎦᏓ. ᏃᎴᏍᏊ, ᏧᎦᏴᎵᎨ…… ᎠᏕᎳ ᎤᏁᎦ ᎠᏃᏢᏔᏅᏍᎩ ᎨᏒ. ᎡᏙᏓ, ᏂᏓᏳᏂᎩᏓ ᏣᎳᎩ ᎤᏪᏘᎢ. ᏧᏓᎴᏅᏓ ᏅᏯ ᎬᏔᏅᏍᎩ ᎨᏒ, ᎠᏂᏲᏝᏅᏍᎩ , ᎪᎳ ᏓᏂᏲᏢᏍᎬ, ᎾᏍᎩ ᏂᎦᏓ ᏃᏣᏛᏁᎲᎢ.” --- ᏣᎳᎩ ᎪᏢᏅᏍᎩ Troy Jackson ᎾᎿ ᏓᎵᏆ ᎡᎯ ᎤᏓᏠᏒ “ᏬᏌᏂᏴ ᎾᎿ ᎤᎾᏓᏡᎬ” ᎠᎴ “ᏗᏅᎪᏗᏍᎩ ᎤᎾᏑᏱᏓ” ᎤᏓᏠᏒ ᎾᎿ ᎦᏓᏆᎵ ᎤᏬᏢᏔᏅ “ᎠᏓᏁᏗ” ᏚᏬᎡᎢ. --- “ᎠᏆᏛᏌ ᎾᎿ ᏏᏓᏁᎸ ᎾᎿ ᎠᏂᏲᏁᎦ ᎠᎴ ᎠᏂᏣᎳᎩ. ᎤᎪᏓ ᏥᎩᏒᎲᏍᎬ ᎢᏧᎳ ᏗᎬᎦᏔ,” ᎠᏗᏍᎬᎢ. --- ᎠᏗᏍᎬ ᎤᏬᏢᏅ ᏗᏟᎶᏍᏔᏅ ᏄᎵᏍᏔᏅᏅ ᎠᎴ ᏄᎾᎵᏍᏔᏅ ᎠᏂᎯᏯ ᎠᎹᎵᎧᎢ. --- ᎤᎪᏓ ᏗᏓᎳᏏᏁᎦ ᎠᎴ ᎾᏍᎩ ᏳᏍᏗᏓᏂ ᏗᎬᎭᎷᏴ ᏗᏟᎶᏍᏔᏅ ᏄᎵᏍᏔᏅᏅᎢ. ᏃᎴᏍᏊ ᎡᎩᏁᎸ ᎣᏍᏓ ᎨᏒ, ᎾᏍᎩᏃ ᎢᏳᏍᏗ ᎤᏂᎪᏓ ᎠᏣᏗ ᏙᏘᎪᎯ, ᎾᏍᎩ ᏗᏟᎶᏍᏙᏗ ᎤᎪᏓ ᎾᎿ ᏧᏄᏍᏗᏓᎾᎢ,” ᎠᏗᏍᎬ. “ ᎾᏍᎩᏃ ᎢᏳᏍᏗ ᏱᎪᏢᏅ, ᏃᏒᎾ ᎡᏓᏓᏅᏓᏗᏍᏗᏍᎪ ᎢᎩᏍᏕᎵᏍᎩ, ᎠᏣᏗ ᎤᏂᎪᏓ ᏕᏐᎪᏩᏘᏍᎪ ᎠᏍᎦᏯ ᏗᏟᎶᏍᏙ.” --- ᎤᏛᏅ ᏃᏊ ᎨᏒ ᎠᏍᎦᏯ ᎬᏗᏍᎪ ᎤᏃᏢᏅᏔ ᎠᎾᏁᎸᏗᏍᎪ ᎣᏍᏓ ᎢᏳᏅᏁᏗ ᎾᎿ ᎤᏃᎴᎢ ᏯᏛᎾ ᏄᏩᏁᎸᏅᎢ. --- ᎯᎢᏃ ᎠᏲᏢᏅᎢ ᏅᎩᏍᎪ ᏦᎢ ᎢᏏᏔᏓᏍᏗ ᎢᎦᏘ, ᏍᎩᎦᏚ ᎢᏏᏔᏗᏍᏗ ᎢᏯᏖᎾ ᎠᎴ ᎯᏍᎩ ᎢᏏᏔᏗᏍᏗ ᎢᏳᏅᏪᏓ. Jackson ᎤᏛᏅ ᎦᎸᎳᏗ ᎨᏒ, ᎾᏍᎩ ᎠᏍᎦᏯ ᏔᏟᎶᏍᏔᏅ, ᏓᏟᎶᏍᏗ ᎩᎶ ᎠᏓᏁᏗ ᎠᏓᏁᎲ ᎠᎴ ᎤᏬᎯᏳᏒ ᎤᏁᎳᏅᎯᎢ. --- ᏗᏟᎶᏍᏔᏅᏊ ᎤᏁᎳᏅᎯ ᎠᎴ ᎡᎩᏁᎸᎯ--ᎠᏁᎯᏯ ᎠᎹᎵᎧ,” ᎠᏗᏍᎬᎢ. --- Jackson ᎾᏍᏊ ᎤᏪᏙᎸ CAM ᎾᎿ ᏧᏁᎳ ᏧᏕᏘᏴᏓ ᎠᎴ ᎤᏛᏅ ᎣᏍᏓ ᎨᏐ ᎠᏂᏐᎢ ᏗᏓᏟᎶᏍᏔᏅᎲᏍᎩ ᎠᏁᏙᎲ ᎡᏙᎲᎢ ᎠᎴ ᎠᎾᏓᎪᎾᏗᏍᎬᎢ. --- ᎠᎩᎸᏉᏓ ᎠᏆᏓᎪᎾᏙᏗᎢ, ᎠᎩᎸᏉᏓ,” ᎠᏗᏍᎬᎢ. “ ᏌᏊ ᎢᏳᏓᎴ ᏂᎪᎯᎸ ᎦᏁᎸᏗᏍᎪ ᎠᏆᏕᎶᏆᏍᏗ ᎠᏂᏐᎢ ᏗᎾᏟᎶᏍᏔᏅᎲᏍᎩ ᎠᎴ ᎢᏳᏍᏗ ᎾᎾᏛᏁᎲᎢ, ᎠᎴ ᎤᏠᏯᎢᏳᏍᏗ ᏱᎦ ᏕᎦᏟᎶᏍᏗᏍᎬ ᎠᎴ ᎾᎿ ᏓᏤᏢ ᎢᎬᏊᏅᏗ ᎨᏒᎢ.”

--- ---
10/08/2014 08:08 AM
ᎧᏩᏲᎢ, ᎣᎦᎵᎰᎹ. – ᏣᎳᎩ ᎠᏰᎵ ᎠᎴ ᎧᏩᏲ ᏧᏂᎸᏫᏍᏓᏁᎯ ᎬᏂᎨᏒ ᎾᏅᏁᎲ ᎾᏍᎩ ᏗᎦᎸᏫᏍᏓᏁᏗ ᎤᎾᏕᎶᏆᏍᏗ ᏛᎵᏍᏚᎢᏌ ᎾᎿ ᏚᏂᏃᏗ ᎢᎬᏱᎢ ᎾᏍᎩ ᎦᏚᎲ ᏧᏂᎸᏫᏍᏓᏁᏗ ᎤᏁᏓᏍᏗ ᎤᏂᏍᏕᎸᏗ ᎤᏠᏅᏓᏗᏍᏗ ᎾᎿ ᏧᏂᎸᏫᏍᏓᏁᏗ ᏧᏂᏌᏙᏯᏍᏗ ᎾᎿ ᎾᎥ ᏚᎾᏙᏢᏒ. --- ᎠᏂᎳᏍᏓᏢ ᏗᎦᎳᏫᎦ Janees Taylor, ᎾᎿ ᏚᎸᏫᏍᏓᏁᎰ ᏍᎦᏚᎩ ᏍᎩᎦᏚ ᎪᏪᎵ ᎾᎿ ᎠᏠᏯᏍᏗ ᎧᏩᏲᎢ, ᎤᏛᏅ ᎾᎿ ᏗᎦᎸᏫᏍᏓᏁᏗ ᏛᏅᏔᏂ ᏧᏂᏍᏕᎸᏗ ᎠᏂᏴᏫ ᏧᏂᎸᏫᏍᏓᏁᏗ ᏧᏂᏩᏛᏗ ᎾᎿ ᎠᏆᏅᎩ ᏍᎦᏚᎩ ᎠᎴ ᎤᏓᏕᏯᏍᏛ ᏗᏍᎦᏚᎩ. ᎾᎿ ᏑᏓᎵ ᎢᏯᎦᏴᎵ ᏅᎩ ᏧᏅᏏᏯ ᎢᏯᎳᏏᏓ ᏗᎦᎸᏫᏍᏓᏁᏗ ᎤᏠᏅᏛ ᎤᏙᏢᏒ ᎾᎿ ᎦᏚᎲ ᏧᏂᎸᏫᏍᏓᏁᏗ ᎤᏁᏓᏍᏗᎢ. --- “ᎣᎪᏢᎭ ᎾᎿ ᏗᎦᎸᏫᏍᏓᏁᏗ ᎤᏁᏓᏍᏗ ᎾᎿ ᎣᎪᎯᏳ ᎾᏍᎩ ᎦᎬᏙᏗ ᎠᎴ ᏗᎬᏍᏕᎸᏗ ᎤᏂᏂᎬᎬ ᎾᏍᎩ ᏗᎦᎸᏫᏍᏓᏁᏗ ᎤᎬᏩᏟ. ᏃᎴᏍᏊ ᏙᏥᏏᎾᎲᏍᏗᏍᎨᏍᏗ ᎢᎦᏓ ᏗᎦᎸᏫᏍᏓᏁᏗ ᏗᏏᎾᎲᏍᏙᏗ ᎠᎭᏂ, ᎾᏍᎩᏃ ᎢᏳᏍᏗ ᏯᏛᎾ ᏌᏊ ᏯᎴᏫᏍᏙᏗ ᎾᎿ ᎠᏂᏴᏫ ᎤᏂᏂᎬᎬ ᏧᏂᎸᏫᏍᏓᏁᏗ ᎠᎭᏂ,” ᎤᏛᏅ Taylor. --- ᎤᏁᏉᎥ ᎾᏍᎩ ᏣᎳᎩ ᎠᏰᎵ ᏧᏂᎸᏫᏍᏓᏁᏗ ᎤᎾᏕᎶᏆᏍᏗ ᎤᏂᏴᏍᏗ ᎾᎿ ᎧᏩᏲ, ᎠᏎᏃ ᎤᏙᏢᏗ Ꮭ ᏯᏂᏩᏗᏍᎨ ᎠᎴ ᎤᏬᎯᏳ ᎾᏍᎩ “ᎤᏂᎪᏓ ᎠᏂᏴᏫ ᏚᎾᏓᏲᏒ” ᎾᎿ ᎤᏂᏩᏛᏗ ᎤᏂᏴᏍᏗᎢ. ᎾᏍᎩ ᎢᏤ ᎤᏂᏴᏍᏗ ᎾᎿ 2945 ᎤᏔᎾ ᎦᏅᏅᎢ. 69 A ᎪᏪᎳ, ᎾᏍᎩᏃ ᎠᎯᏓ ᎡᏓᏍᏗ ᏂᏛᏂᎩᏓ ᎤᏔᎾ ᎦᏅᏅ 69 ᎠᎴ ᎾᎥ ᏣᎳᎩ ᎠᏰᎵ ᎤᏃᏢᏒ ᏓᏓᏁᎸ ᎾᎿ ᏧᏂᎸᏫᏍᏓᏁᏗᎢ. --- “ᎯᎠ ᏧᏂᏴᏍᏗ ᎾᎿ ᎬᎪᏩᏛᏗ. ᎤᎾᏙᏢᏒ ᎾᎿ ᎤᎾᏅᏖᏍᏗ ᎤᏙᏢᏒ ᎾᏍᎩᎾ ᎠᏂᏴᏫ ᏧᏂᎸᏫᏍᏓᏁᏗ ᎤᏂᏲᎯ ᎾᎿ ᎠᎯᏓ ᎤᏂᏩᏛᏗ ᎨᏎᏍᏗ,” ᎤᏛᏅᎢ. “ᎤᎪᏓ ᏚᏙᏢ ᎠᎭᏂ ᎤᏙᏢᏒᎢ, ᎠᎴ ᏯᏆᏚᎵ ᎦᏥᎪᏩᏛᏗ ᏂᎦᏓ ᎠᏂᏣᎳᎩ ᎠᎭᏂ ᎠᏁᎲ, ᎾᏍᎩᎾ ᎤᎾᏚᎵᏍᎩ ᏧᏂᎸᏫᏍᏓᏁᏗ, ᎤᏂᎷᎯᏍᏗ ᏂᏓᏳᏂᎶᎯᏍᏗ ᎦᎶᎯᏍᏗ ᏧᏂᎸᏫᏍᏓᏁᏗ ᏧᏙᏓᏋᏓ.” --- ᏗᏍᏕᎸᎯᏓᏍᏗ ᎠᏂᏴᏫ ᏧᏂᎸᏫᏍᏓᏁᏗ ᎤᏂᏲᎯ, ᏧᏂᎸᏫᏍᏓᏁᏗ ᎤᎾᏕᎶᏆᏍᏗ ᎠᏂᎩᏍᏗᏍᎩ Charbrice Evans ᎤᏛᏅ ᏣᎳᎩ ᎠᏰᎵ ᎾᏞᎬ ᎤᎩᏒ ᏗᎦᎸᏫᏍᏓᏁᏗ ᎬᎾᏕᎾ ᎤᏟᏍᏗ ᏯᎾᏛᏁᎯ ᎤᎾᏙᏢᏒ ᏂᏓᏳᏓᎴᏅ U. S. ᎤᏙᏢᏒᎢ ᏧᏂᎸᏫᏍᏓᏁᎯ. ᎯᎠ ᎤᏂᎩᏒᎢ ᎠᎬᏩᏢ ᏴᏫ ᏗᏍᏕᎸᏙᏗ, ᎠᏂᏣᎳᎩ ᎠᎴ ᎠᏂᏣᎳᎩ ᏂᎨᏒᎾ, ᎾᏍᎩ ᎤᏂᏲᎯᏍᏔᏅ ᏚᏂᎸᏫᏍᏓᏁᎲ ᏔᎵᏍᎪ ᎦᎵᏉᎩ ᎢᏳᎾᏙᏓᏆᏍᏗ ᎠᎴ ᏯᎪᎯᎳ. --- “ᎡᎵᏊ ᏙᏥᏍᏕᎵᏍᎪ ᏗᏏᎾᎲᏍᏔᏅ ᎠᎴ ᎣᏣᏁᎸᏗᏍᎪ ᏧᏂᎸᏫᏍᏓᏁᏗ ᎤᏂᏩᏛᏗᎢ, ᎤᎾᏅᏙ ᏧᏓᎴᏅᏓ ᏗᎦᎨᏥᎾᏢᏓ ᎨᏐ ᎠᎴ ᎣᏍᏓ ᎢᎦ ᎦᎨᎦᏈᏴᎡᏓ ᏱᏗᎨᏥᏁᏢᎾ,” ᎠᏗᏍᎬ Evans. --- Evans ᎠᏗᏍᎬ ᏗᏟᏃᎮᏗᏍᎩ ᎠᏂᏴᏫ ᏧᏂᎸᏫᏍᏓᏁᏗ ᎤᏂᏩᏛᏗ ᎤᏃᎵᎩ ᎠᎴ ᎤᏂᎸᏉᏛᎢ. ᎢᏳᏃ ᏧᎸᏫᏍᏓᏁᏗ ᎤᏲᎯ ᎤᎵᏏᎾᎲᏍᏔᏅ ᏂᎨᏒᎾ ᏱᎩ ᎢᏳᏍᏗ ᎾᎾᏛᏁᎲ ᎯᎠ ᏗᎦᎸᏫᏍᏓᏁᏗ ᎤᏚᎵᏍᎬ, ᎾᏍᎩᏃ Evans ᏚᎸᏫᏍᏓᏁᎰ ᏓᏩᏛᎡᎰᎢ ᎤᎾᎵᏏᎾᎲᏍᏙᏗ ᎢᏳᏍᏗ ᎤᎾᏚᎵᏍᎬ ᏧᏂᎸᏫᏍᏓᏁᏗᎢ. --- Evans ᎠᏗᏍᎬ ᏧᎸᏫᏍᏓᏁᏗ ᎤᏚᎩ ᎤᏩᎭ ᏐᎢ ᎠᏏᏴᏫ ᎠᏥᎾᏢᏗᎢ ᎾᎿ ᏗᏐᎢ ᏧᏔᎾ ᏚᏙᏢᏒ ᏧᎾᏓᏁᏤᏗ ᏯᏛᎾ ᏚᏂᎸᏫᏍᏓᏁᎲ ᎨᏥᏏᎾᎲᏍᏙᏗ ᎠᏂᏴᏫ ᎤᏂᏲᎯ ᎨᏥᏍᏕᎸᏗ ᏂᏓᏳᏓᎴᏅᏴᏫ ᏗᏂᏍᏍᏕᎵᏍᎩ ᎤᎾᏙᏢᎯ ᎡᎵᏊ ᏧᏂᎸᏫᏍᏓᏕᏁᏗ ᎯᎠ ᏧᎾᏙᏢᎯ ᎤᏁᏉᏍᏗ ᎠᏂᎦᏔᎲ ᎠᎴ ᎤᎾᏅᏛᎢ. --- “ᎢᎩᏂᎬᎦ ᎯᎠ ᎠᏓᏁᎸ ᏅᏗᎦᎵᏍᏙᏗ ᏕᎨᎭ ᎠᏂᏣᎳᎩ ᎠᏂᏴᏫ ᎤᎾᏛᏅᎢᏍᏗ ᏧᏂᎸᏫᏍᏓᏁᏗᎢ. ᏝᏃ ᎤᏬᎸᏛᏋ ᏱᏂᏗᎦᎵᏍᏙᏗᏍᎪ ᏯᎵᏍᏚᎢᏍᎪ ᎯᎠ ᏚᏙᏢᏒᎢ. ᏙᏥᏍᏚᎢᏍᎪ ᏅᏗᎦᎵᏍᏙᏗ ᎧᏂᎬᎬᎢ,” ᏣᎳᎩ ᎠᏰᎵ ᏍᎦᏚᎩ ᏗᎪᏪᎵᏍᎩ Chuck Hoskin Jr. ᎠᏗᏍᎬᎢ. “ᎾᎿᏃ ᎠᏰᏟ ᎢᏕᏙᎭ ᎾᏍᎩ ᏭᏔᏅ ᏧᎬᏩᎶᏗ ᎬᏩᏙᏢᏗ ᎾᎿ ᏣᎳᎩ ᎠᏰᎵ ᎤᏙᏢᏒᎢ. ᎣᎩᏍᏚᎢᏒ ᏂᏗᎦᎵᏍᏙᏗ ᎾᎿ ᎠᏱᏟ ᎠᏟᎵᏒ ᏗᎦᎸᏫᏍᏓᏁᏗ ᎬᏩᏙᏢᏗ.” --- ᎤᏁᏉᎬ ᎾᏍᏊ ᎾᎿ ᏴᏫ ᏗᏂᏍᏕᎵᏍᎩ ᎤᎾᏙᏢ ᎾᎿ ᎤᏙᏢᏒᎢ “ᎾᏳ ᎠᎦᏘᏴ ᎤᏛᎯᏍᏗᎢ.” --- ᏴᏫ ᏗᏂᏍᏕᎵᏍᎩ ᎤᎾᏙᏢᎯ ᎦᎸᎳᏗ ᎧᏁᏥᏙ Diane Kelly ᎤᏛᏅ ᎾᏍᎩ ᎤᏓᏅᏖᎸ ᎨᏎ ᎾᎿ ᏴᏫ ᏗᏂᏍᏕᎵᏍᎩ ᎤᏙᏢᏗ ᎾᎿ ᎧᏩᏲ ᎤᏓᏅᏖᎸᎢ ᎨᏒ Brent Taylor, ᎠᏂᎳᏍᏓᏢ ᏗᎦᎳᏫᎦ Taylor’s ᎠᏂᏁᎳ, ᎾᏍᎩ ᎤᎪᎮ ᎾᎿ “ᏧᎬᏩᎶᏗᏯ ᎢᎬᏩᎵᏍᏙᏗᎢ” ᎾᏍᎩᎾ ᎠᏂᎳᏍᏓᏢ ᎤᎾᏂᎩᏍᏙᏗ ᎾᏍᎩ MidAmerica Industrial Park. --- “ᎾᎿᏃ ᎠᏓᏅᏖᏍᎬ ᎤᏂᎬᎬᎢ, ᎠᎴ ᎣᏣᎵᎮᎵᎦ ᏥᏄᎵᏍᏔᎾ ᎪᎯ ᎢᎦ. ᎪᎯᎩ ᏙᎯᏳ ᎾᎿ ᎢᏳᎵᏍᏙᏗ ᎨᏒᎢ,” ᎠᏗᏍᎬ Kelley. “ ᎦᏳᎵᏃ ᏙᎦᏟᏃᎮᏢᎢᎦᏓ ᏚᏙᏢᏒ ᏗᎦᎸᏫᏍᏓᏁᏗ ᏦᏥᏩᏛᎯᏓᏍᏗ ᎤᎾᏚᎵᏍᎬ ᏧᏂᏯᏅᏗ ᎠᏂᏴᏫ ᎾᎿ ᎦᎦᎸᏫᏍᏓᏁᏗ ᎢᎦᏓ ᎤᏳᏓ ᎠᏕᎶᏆᏍᏗ ᎨᏐᎢ.” --- ᎤᏛᏅ ᎾᏍᎩᏍᏊ ᎤᎾᏛᏅᎢᏍᏗ ᎤᏂᏍᏚᎢᏍᏗ ᏌᏊ ᏯᎴᏫᏍᏙᏗ ᎠᏓᎾᏁᏍᏗ ᎾᎿ ᏚᏂᏃᏗ ᏍᎩᎦᏚᏏᏁ ᎾᎿ ᏌᎷᏂᎨᏴ ᎠᏓᏁᏢᏍᎬ ᏧᏓᎴᏅᏓ ᎬᎩᏍᏗ ᎾᎿ ᏣᎳᎩ ᎠᏰᎵ ᏚᏙᏢᏒ ᎾᎿ ᏌᏊ ᎠᏓᏁᎸᎢ, ᎠᏠᏯᏍᏗ ᏴᏫ ᏗᏂᏍᏕᎵᏍᎩ ᎤᏙᏢᏒᎢ. --- “ᎨᎳ ᎣᎩᏍᏚᎢᏌ (ᏴᏫ ᏗᏂᏍᏕᎵᏍᎩ ᎤᎾᏙᏢᎯ ᎤᏃᏢᏒ ᎾᎿ ᏔᎳᏏᎢ, ᎾᏍᎩ ᎢᏤ ᎤᏂᏴᏍᏗ ᏧᏂᎸᏫᏍᏓᏁᎯ. ᎾᏍᎩᏃ ᎢᎬᏱ ᎾᎿ ᏣᎳᎩ ᎠᏰᎵ ᎤᏃᏢᏒ ᎾᎿ ᏔᎳᏏᎢ. ᎤᎪᏗᏃ ᏗᎾᏟᏃᎮᏍᎪ, ᎤᏂᎪᏓ ᎠᏂᏴᏟᎯᎰ,” ᎠᏗᏍᎬ Kelly. “ᎠᏛᏅᎢᏍᏔᏅ ᎨᏒ ᏗᏍᏕᎸᏗ Macy’s ᎠᏎᎸ ᎾᎾᏛᏁᎲᎢ ᎾᎿ Owasso ᎤᏙᏢᏒᎢ. ᏃᎴᏍᏊ ᎤᎾᏟᏅᏓᏕ ᎦᏇᏅᎩᏍᏗ ᎾᎿ ᏗᎦᎸᏫᏍᏓᏁᏗ ᎨᏒ ᏂᎬᏅᏛ ᎤᏟᏍᏗ ᎤᎬᏩᏟ ᎨᏒᎢ.” --- ᎧᏩᏲ Mayor Jimmy Tramel ᎠᏗᏍᎬ ᏗᎦᏚᎲ ᏚᎾᎵᎪᏒ ᎾᎿ ᏣᎳᎩ ᎠᏰᎵ ᎠᎴ ᎤᏔᎾ ᎤᏙᏢᏒ ᏗᎦᎸᏫᏍᏓᏁᏗ ᎡᎵᏊ ᏴᏫ ᎾᎿ ᎠᏁᎲ ᎬᏩᎾᎵᏍᏕᎸᏙᏗ ᎠᎴ ᎨᎨᏲᏗ ᎤᏂᏂᎬᎬ ᎾᎿ ᏧᏂᎸᏫᏍᏓᏁᏗ ᎾᎠᏂᎨ ᏚᏁᏅᏒᎢ. --- “ᎯᎢᎾ ᏱᏣᎪᎵᏱ ᎦᏙᎤᏍᏗ ᎯᎪᏩᏘᏍᎪ? ᎯᎪᏩᏘ ᎤᎾᎵᎪᏒ ᏣᎳᎩ ᎠᏰᎵ. ᎯᎪᏩᏘ ᎤᎾᎵᎪᎯ ᎾᏍᎩ MidAmerica Industrial Park. ᎯᎪᏩᏘ ᏧᎾᎵᎪᎯ ᎾᎿ ᏏᏓᏁᎸ ᎠᎴ ᏗᏍᎦᏚᎩ ᏚᏙᏢᏒ ᎠᎭᏂ,” ᎤᏛᏅᎢ. “ᏙᎯᏳ ᎦᎵᎡᎵᎪ ᎾᎿ mayor ᏴᏋᏁᎸ ᎠᎭᏂ ᎾᎿ ᎣᏍᏓ ᏍᎦᏚᎩ ᎠᎴ ᏗᎵᎪᎯ, ᎠᎴ ᎠᏆᏚᎵ ᏩᏙ ᎠᏆᏗᎢ ᎦᏥᎵᎡᎵᏤᏗ ᏣᎳᎩ ᎠᏰᎵ.”

--- ---
09/15/2014 08:04 AM
ᎠᎼᎯ, ᎣᎦᎵᎰᎹ. – ᏴᏫ ᏗᎾᏟᎶᏍᏔᏅᎲᏍᎩ ᎤᏃᏢᏅ ᎾᏍᎩᎾᎢᏣᎳᎩ ᎠᏰᎵ ᎠᎼᎢ ᎥᏱᎸ ᏄᏛᎾᏕᎬ ᎠᏰᏟ ᎾᎿ ᏣᎳᎩ ᎪᏢᏅᏍᎩ Bill ᎠᎴ Demos Glass ᎤᎾᎵᏏᏅᏓ ᏭᏂᏲᏞ ᎠᏅᏗᏍᎨ ᎦᎨᏓ ᎠᏌᎳᏗᏍᎩ (crane) ᏣᏃᏎᎰᎢ ᎾᏍᎩᎾ ᎠᏗ ᎤᏃᏢᏅ ᎢᎬᏱᏗᏢ ᎾᎿ ᎤᎾᏓᎪᎵᏱᏗ ᎾᎿ ᏚᎵᏍᏗ ᏦᎢᏁᎢ. --- ᎾᏍᎩᎾ Bill ᎠᏗᏍᎬ Demos ᎤᏬᏢᏅ ᏔᎷᎩᏍᎩ “ᎠᏓᏙᎵᏍᏗ ᎤᎩᏓᏟ,” Demos ᎠᏗᏍᎬ ᎤᎾᏟᏃᎮᏢ ᎤᏙᏓ ᎤᏃᏢᏗ ᎾᏍᎩ ᏧᏁᎳ ᎢᎳᏏᏓ ᎠᎴ ᏔᎵ ᎢᏏᏔᏗᏍᏗ ᎢᎦᏘ ᎠᎴ ᏔᎵ ᎢᎳᏏᏓ ᎢᏯᏖᎾ ᎤᎩᏓ. --- “ᎡᏙᏓ ᎠᎴ ᎠᏯ ᎣᎩᎾᏚᎷᎲ ᎯᎠ ᎣᎩᏃᏢᏗ ‘ᎠᏓᏙᎵᏍᏗ ᎤᎩᏓᏟ’ ᎾᎿ ᎤᎾᏓᎪᎵᏱᏗ ᎠᎼᎯ ᎤᎾᏤᎵᎠ ᏅᏗᎦᎵᏍᏙᏗ ᎤᎾᏓᏅᏔ ᎠᎴ ᏧᎾᏓᏂᎸᏣᏘ ᎨᏐᎢ. ᏃᎴᏍᏊ ᎣᎩᎾᏚᎵᏍᎬ ᎾᏍᎩ ᏲᎩᎾᏛᏗ ᎣᏣᏅᏓᏗᏍᎬ ᎣᏥᎨᏳ ᎡᎵᏏ Jean Justice Glass ᏚᏙᎥ ᎠᏥᏏᎾᎲᏍᏔᏅ ᎨᏒ ᎾᎿ ᎠᏂᏲᏍᎩ ᏗᏍᏕᎸᎯᏙ (nurse),” ᎤᏛᏅ Demos. “ᎠᏯ ᏓᏆᏟᎶᏍᏔᏅ ᎢᎬᏗ ᎤᎩᏓᏟ, ᎠᎴ ᎾᏍᎩ ᏄᏩᏁᎸ ceramics ᎨᏒᎢ. ᎾᏍᎩᏃ ceramic’s ᎢᎬᏃᏙᏗ ᎾᎿ ᏅᎩ ᏗᏓᎾᏫᏍᏔᏅ ᎠᏓ ᏗᏍᏆᎵᏓ ᏗᏟᎶᏍᏓ. ᎾᏍᎩ ᎧᏃᎮᏍᎩ ᎾᎿ ᎠᏓᏙᎵᏍᏗ.” --- ᎾᏍᎩᏃ ᎣᎩᏅᏔᏅ ᎾᎿ ᏔᎷᎩᏍᎩ ᎢᎦᎩᏓ, ᎾᏍᎩᏃ ᎣᏍᏓᎴᏅᏗᏍᎪ ᎠᎬᎭᎸᏗ ᎨᏐ ᎢᎩᏓ ᎣᏚᎵᏍᎬ ᎠᎴ ᏗᎧᏅᏬᏗ. Demos ᎠᏗᏍᎬ ᎤᏩᏌ ᎠᎴ ᎤᏙᏓ ᎯᏍᎩ ᎢᏳᎾᏙᏓᏆᏍᏗ ᎤᏂᏱᎵᏙᎸ ᎣᏍᏓ ᎾᏅᏁᎲᎢ ᎯᎠ. --- “ᏝᏃ ᏱᏛᎵᏍᎪᎸᏔᏂ ᎢᎬᏗ ᎣᏚᎵᏍᎬ, ᎢᎦᏃ ᏍᏓᏯ ᏗᎦᎸᏫᏍᏓᏁᏗ ᎢᎬᏗ ᎣᏚᎵᏍᎬ,” ᎠᏗᏍᎬ. --- ᎤᏛᏅᏃ ᏃᏊ ᏚᏂᏅᏩᎾ ᏂᏚᏅᏔᎾ ᏂᎦᏓ, ᏃᏊ ᎤᏂᎶᏁᏛ ᎨᏒ, ᎾᏍᎩᏃ ᏅᎬᏁᎲ ᎡᎵᏊ ᎢᎸᏍᎦ ᎢᏅᏓ ᏱᏓᏟᎢᎵᏓ. --- “ᏏᏊᏃ ᏓᏊᎪᏓ ᎠᎴ ᎦᏁᎶᏗ ᏞᎯᎨ ᏧᏟᎢᎵᏓᏍᏗ ᎢᎸᏢ ᎥᎪᏢᏍᎬᎢ, ᏂᎠᎯᎸ ᎠᎩᏲᎰ ᎾᏍᎩᎾ ᎢᏳᏍᏗ. ᎾᏍᎩᏃ ᎢᏳᏍᏗ ᏂᎦᏓ ᎦᏓᏅᏖᏍᎬ Ꮎ ᏗᎦᏟᎶᏍᏔᏅᎲᏍᎩ ᎨᏒᎢ. ᏃᏊ ᏗᎾᏟᎶᏍᏔᏅᎲᏍᎩ ᏥᎩ ᎠᏯ, ᎠᎴ ᏂᎦᎦᎢᏎᏍᏗ ᎠᎩᏲᎲ ᏚᏓᎯᏢ ᎢᏳᏍᏗ ᎢᎬᏩᏛ ᎨᏒ ᏅᏗᎦᎵᏍᏙᏗ ᎠᎩᎸᎴᏓ,” ᎠᏗᏍᎬ Demos. “ᎨᎵᏍᎪ ᎾᏍᎩ ᎤᎦᎾᏮᎧᎸᎬ ᎠᏁᎯ ᏧᎾᏟᎶᏍᏙᏗ ᎾᏍᎩ ᏫᏙᏌᏂᏴ ᏗᎳᏏᏙᏗ ᎬᏙᏗ ᎥᎬᏗᏍᎬ ᎤᏃᏢᏅ ᏅᎬᏁᎲᎢ.” --- ᎤᏛᏅ ᎣᏍᏓ ᏄᎾᎵᏍᏓᏁᎰ ᎯᎠ ᎠᎾᏟᎶᏍᏗᏍᎬ, ᎠᎴ ᏴᏓᎭ ᎤᏍᏗ ᎪᎱᏍᏗ ᎾᏄᏅᏗᏍᎬᎢ, ᏗᏟᎶᏍᏔᏅ ᎠᏅᏗᏍᎬ ᎤᎦᎾᏮᎧᎸᎬ ᎢᏗᏢ ᎠᏁᎯ ᎤᏅᏙᏗ ᏗᏟᎶᏍᏗ ᎠᏅᏗᏍᎪ ᎠᏂᏣᎳᎩ ᎠᏂᏴᏫ ᎾᎿ ᎡᏔ ᎤᏅᏔᏅᎢ. --- Gina Olaya, ᏣᎳᎩ ᎠᏰᎵ ᏧᏂᎸᏫᏍᏓᏁᏗ ᎠᏓᏅᏖᎵᏙ ᎾᏍᎩ ᏗᎩᎶᏒ ᎤᏃᏢᏅᏅ, ᎤᏛᏅ ᎾᏍᎩ ᎠᏂGlassᎢ ᎨᎪᏎᎸ ᎨᏒ ᎢᏳᏅᏗ ᎾᏍᎩ “ᎠᏓᏙᎵᏍᏗ ᎤᎩᏓᏟ” ᎾᎿ ᎤᎾᏓᎪᎵᏱᏗ ᎢᏳᏅᏙᏗ. --- “Bill Glass ᏪᏙᎭ ᎾᎿ ᎠᎼᎯ ᎤᎾᏓᎪᎵᏱᏗ. ᎤᏓᏅᏖᎸ ᎾᏍᎩ ᎣᏏᏱᎦ ᎾᏍᎩ ᏱᏄᏍᏛ ᎢᎸᏢ ᎾᏍᎩ ᎠᏂᏴᏫ ᎡᎵᏊ ᎬᏩᎾᏓᏙᎵᏍᏗ ᏱᎩ ᎾᏍᎩ ᎠᎾᎢᏒ ᎠᏓᏁᎸᎢ, ᎾᏍᎩ ᎠᏆᏓᏅᏖᎸ ᎾᎿ ‘ᎠᏓᏙᎵᏍᏗ ᎤᎩᏓᏟ’ ᎠᏲᏝᏅ ᎤᏓᎴᏅᎲᎢ,” ᎤᏛᏅᎢ. ᎤᎵᎮᎵᏍᏗ ᎠᏆᏓᏅᏔ ᎯᎠ. ᎤᎵᎮᎵᏍᏗ ᎠᏆᏓᏅᏔ ᎾᎿ ᎤᎾᏓᎪᎵᏱᏗ ᏛᏂᎩᏌ.” --- Olaya ᎤᏛᏅ ᎾᏍᎩ ᏣᎳᎩ ᎠᏰᎵ ᎠᎵᏍᎪᎸᏗᏍᎪ ᏌᏊ percent ᎾᎿ ᏳᏅᏁᎸ ᎠᎴ ᎣᏍᏓ ᎢᎬᏁᎸ ᎤᎾᎵᏍᎪᎸᏔᏅ ᎠᎯᏯᏍᏗ ᏫᏄᎵᏍᏙᏗ ᎢᏗᏢ ᎠᏂᏣᎳᎩ ᏗᎾᏟᎶᏍᏔᏅᎲᏍᎩ ᎠᏂᎳᏍᏓᏢ ᏓᏓᏁᎸ ᎤᎾᏁᏍᏙᏗ ᎠᎴ ᎢᏳᏄᏔᏂᏓᏍᏗ ᏂᏓᏳᏓᎴᏅᎢ. --- “ᎣᏯᎲᏃ ᎢᎦᏓ ᎠᏕᎳ ᎤᏘᏴ ᎾᎿ ᏔᎵᎭ ᎣᏍᏓ ᏂᏚᏅᏁᎸ ᎦᎵᏦᏕᎢ ᏂᏓᏳᏓᎴᏅᎢ, ᎠᎴ ᎤᏘᏱᏙᎸ ᎠᏕᎳ ᎾᏍᎩᏃ ᏂᏓᏳᏓᎴᏅ ᎠᏈᏴᏙᏗ ᎯᎠ “ᎠᏓᏙᎵᏍᏗ ᎤᎩᏓᏟ” ᎠᏲᏝᏅ ᏥᎾᏅᏁᎭ,” ᎤᏛᏅ Olaya. --- ᏦᎢ “ᎠᏓᏙᎵᏍᏗ ᎤᎩᏓᏟ” ᎾᎿ ᏓᏙᏢᏍᎦ ᎾᏍᎩ ᏓᎵᎬᏩᏢᏍᎬᎢ 76,000. ᏔᎵᏁ “ᎠᏓᏙᎵᏍᏗ ᎤᎩᏓᏟ” ᏛᏂᎩᏏ ᎾᎿ ᎣᏍᏓ ᏄᏅᏁᎸ ᏙᏧᏩ ᏏᏆᎠᏂᏙᎢ ᎤᎾᏓᎪᎵᏱᏗ ᎾᎿ ᏌᎷᎾᎨᏴᎢ, ᎠᎴ ᏦᎢᏁ ᎾᏍᎩ ᏛᏂᎩᏏ ᎢᏤ ᎠᎾᏁᏍᎨᎲ W.W. Hastings ᏧᏂᏢᎩ ᎾᎿ ᏓᎵᏆ ᎠᎾᏁᏍᎨᎲᎢ. --- “ᏂᎦᏓ ᏕᎪᏢᏒ ᏧᏠᏱᎭ ᎨᏎᏍᏗ, ᎾᏍᎩᏊ ᎤᏩᏌ ᎠᏂGlassᎢ ᏂᏙᏛᏅᏁᎵ ᎡᎳᏗ ᎾᏍᎩ ᏧᏃᏢᏅ ᏧᏓᎴᎾᎢ ᎨᏎᏍᏗ ᏂᎦᏓ,” ᎤᏛᏅᎢ. --- Olaya ᎤᏛᏅ ᎾᏖ ᏂᎦᏓ ᏱᏚᏂᎸᏫᏍᏓᏏ ᏯᎾᏓᏅᏛᎵ ᎢᏳᏍᏗ ᏧᏃᏪᎶᏗ ᏌᏊᎭ ᎨᏒ ᎠᎴ ᎾᎿ ᏫᎦᎶᏍᎩ ᎨᏒᎢ ᎤᏃᏪᎶᏗ ᎾᎿ ᏂᏗᎦᎵᏍᏙᏗᎲ ᎾᎿ ᏚᏃᏢᏅ ᎠᎴ ᏄᏍᏛᎢ. --- ᏣᎳᎩ ᎠᏰᎵ ᎥᏰᎵ ᏄᏛᎾᏕᎬ ᎤᎦᏎᏍᏗ ᏄᎬᏫᏳᏒ ᎠᏓᏅᏖᎵᏙ Connie Davis ᎤᏛᏅ ᎯᎠ ᎤᏃᏢᏅᎢ “ᎾᏍᎩ ᎤᏬᏚᏨᎢ.” --- “ᎦᏓᏅᏖᏍᎬ ᎤᎵᏍᎨᏗᏴ ᎾᎿ ᎠᎭᏂ ᎡᏙᎯ ᎠᏏᏴᏫ ᎤᏓᏅᏖᎴ ᎠᎴ ᎤᏚᎸᎮ ᎤᎵᏍᎪᎸᏙᏗ ᎪᎱᏍᏗ ᎾᎿ ᎤᎾᏓᎪᎵᏰᏗ ᏴᏫ ᎤᏁᏓᏍᏗᎢ,” ᎤᏛᏅᎢ. “Mr. Glass ᎤᏃᎮᎸ ᎠᎵᎮᎵᎬ ᎾᏍᎩ ᎠᎦᎦᏎᏍᏛ ᎾᎿ ᎡᏙᎲᎢ ᎠᎴ ᏏᏓᏁᎸ ᎤᏙᏢᏒ, ᎠᎴ ᎦᏓᏅᏖᏍᎬ ᎾᏍᎩᎾ ᎧᏃᎮᎭ ᎣᏏ ᏓᎾᏓᏅᏖᏍᎬ ᎾᎿ ᏍᎦᏚᎩ ᎠᎴ ᏂᎦᎥ ᎣᏏ ᏚᎾᎦᏎᏍᏛ ᏴᏫ ᎠᏁᏙᎲᎢ.” --- Demos ᎤᎦᏎᏍᏔᏅ ᏔᎷᎩᏍᎩ ᎤᏬᏢᏔᏅᏗ ᎠᎴ ᏣᏂᎭᏝᏅᏍᎪᎢ ᎾᎿ ᎦᎸᎳᏗ ᏧᎾᏕᎶᏆᏍᏗ ᎤᎦᎾᏮ Illinois. ᎢᏧᎳᏃ ᏌᏊ ᎠᏓᏁᎸ ᏚᏂᎸᏫᏍᏓᏁᎭ ᎾᎿ ᎤᏙᏓ ᎤᏬᏢᏒ Bill ᏧᏙᎩᏓ ᎾᎿ ᎧᎶᏇᏗ, ᎤᎦᎾᏮ ᎢᏗᏢ ᎠᎼᎯ. --- Demos ᎤᏛᏅ ᎤᏙᏓ ᎤᎾᎵᎪᏁ ᎤᎾᏓᏅᏖᎴ ᎢᏧᎳ ᎾᏍᎩᏃ ᎤᏂᎷᏤᎴᎢ ᎾᎿ ᎠᏓᏙᎵᏍᏗ. --- “ᎣᎩᎾᏅᏔ ᎾᎿ ᏱᎦᎶᏏ ᎾᏍᎩ ᎤᎾᏓᎪᎵᏱᏗ ᏴᏓᎭ Ꮭ ᏲᏚᎵᏍᎪ ᏮᎡᏓᏍᏗ ᎾᎿᎢ, ᎾᏍᎩᏃ ᎣᎩᎾᏓᏅᏖᎸ ᎣᏍᏓ ᏱᎩ ᎯᎠ ᏱᏄᏍᏗ,” ᎤᏛᏅ Demos. “ᏴᏫ ᎤᏁᏓᏍᏗ ᎪᎱᏍᏗ ᏗᏟᎶᏍᏔᏅ ᏱᏂᎬᏓ ᏴᏫ ᎠᏂᎶᏍᎬᎢ, ᎣᎩᏃᎯᏳᎢ. ᎾᏍᎩ ᎣᏍᏓᏁᎶᏗ ᏲᎩᎾᏛᏗᎢ. ᎣᏍᏓᏁᎶᏗ ᎣᏍᏓ ᏧᎾᏓᏅᏓᏗᏍᏗ ᏳᏂᎶᏌ ᎾᎥᎢ.”

--- ---
09/12/2014 12:42 PM
ᏔᎳᏏ, ᎣᎦᎵᎰᎹ. – ᏣᎳᎩ ᎠᏰᎵ ᎠᏂᏁᏥᏙ ᎬᏂᎨᏒ ᏄᏅᏁᎸᎾᎿ ᏑᏓᎵ ᏗᏎᏍᏗ ᏗᎪᏪᎵ ᎤᎾᎵᎪᏗ Gilcrease ᎤᏪᏘ ᎤᏂᏍᏆᏂᎪᏙᏗ ᏚᎵᏍᏗ ᏌᏚᏏᏁ ᎪᏢᏗ ᎤᏓᏤᏟᏓ ᎠᏂᏣᎳᎩ ᎬᏂᎨᏒ ᎢᎬᏗ ᏄᎵᏍᏔᏅᏍᏔᏅᎢ ᎾᏍᎩ ᏔᎵ ᏯᎦᏴᎵ ᎦᎵᏆᏚ ᎤᏕᏘᏴᏌᏗᏒᎢ. --- ᎬᏂᎨᏒ ᎾᏅᏁᎸ ᎤᏂᏝᎾᎡᏍᏗ ᏯᏛᎾ ᏍᎪᎯᏧᏢ ᎢᎦ ᏧᏓᎴᏅᏓ ᎠᏂᏣᎳᎩ ᏄᎾᏛᏁᎸᏍᏔᏅ ᏂᏓᏳᏓᎴᏅ ᎤᏂᏍᏆᏂᎪᏗᏓᏅ ᎤᏂᏟᏌᏅᎢ. ᎤᏂᏍᏕᎸᏙᏗ ᎠᎾᎵᏍᎪᎸᏗᏍᎬ ᎾᎿ ᎤᏂᏝᎾᎥᎢ, ᏣᎳᎩ ᎠᏰᎵ ᎠᏂᏁᏥᏙ ᎤᎾᎵᏍᎪᎸᏔᏅ ᏌᏊ ᏯᎦᏴᎵ ᎾᎿ ᎤᏂᏍᏆᏂᎪᏔᏅᎲᏍᏗᎢ ᎾᎯᏳ ᏓᎾᏠᏍᎬᎢ. --- ᎣᏣᎵᎮᎵᎦ ᎾᎿ ᎢᏤ ᎢᏓᎴᏂ ᎾᎿ ᏣᎳᎩ ᎠᏰᎵ ᎾᏍᎩ ᎠᏁᎸᏍᎩ ᎤᎪᏛ ᎠᏕᎶᏆᏍᏗ ᎢᏳᏍᏗ ᎨᏒ ᎤᎾᏄᎪᏨ ᎾᎿ ᏣᎳᎩ ᎠᏰᎵ ᎤᏍᏓᏩᏛᏗ ᎨᏥᏱᎳᏫᏛᎲᎢ-- ᎢᎦ ᎤᏍᏆᏂᎪᏛ ᎧᏃᎮᎸ ᏄᎵᏍᏔᏅᏅ ᎢᎦ ᎤᏛᏌ ᎾᎿ ᎤᏍᏆᏂᎪᏗ ᎤᏁᏉᏨ ᏣᎳᎩ ᎠᏰᎵ ᎪᎯ ᎢᎦ,” University ᎾᎿ ᏔᎳᏏ ᎤᎬᏫᏳᎯ Steadman Upham ᎤᏛᏅ. “ᎤᎵᏍᎨᏓ ᏃᎬᏃ Ꮎ ᎤᎦᏎᏍᏗ ᎾᎿ ᏂᎦᏓ ᎪᏪᎵ ᏧᎵᏍᎨᏓ ᏕᎦᏅᎢ.” --- ᎾᏍᎩᏃ ᎦᏚᎲ ᏔᎳᏏ ᎤᏤᎵ ᎾᏍᎩ ᎠᏍᏆᏂᎪᏔᏅᎲᏍᏗ, ᎠᏎᏃ University ᎤᎾᎦᏎᏍᏙ ᏂᏓᎬᏩᏓᎴᏅᏓ ᏔᎵ ᏯᎦᏴᎵ ᏧᏁᎳ. --- ᎾᏍᎩᏃ ᎠᏍᏆᏂᎪᏔᏅᎲᏍᏗ ᏚᎾᎢ ᏌᏚ ᎢᎳᏏᏓ ᎢᎦᏅᎯᏓ ᎪᏪᎵ ᎾᏍᎩ ᎫᏫᏍᎫᏫ ᎧᏃᎮᏍᎩ ᎤᏍᏆᏂᎪᏛ ᏄᎵᏍᏔᏂᏙᎸ ᎾᎿ ᎤᎬᏫᏳᎯ ᎤᎴᏂᏙᎸᎢ, ᎠᏠᏯᏍᏗ ᎾᏍᎩ ᎠᏂᎳᏍᏓᏢ ᏍᏓᏯ ᎤᏂᎶᏒ ᎬᏥᏱᎳᏫᏛᎲ ᏕᎨᏥᎧᎲᏒ ᎾᎿ ᎠᏂᏴᏫᏯᏍᏛᏱ ᏕᎨᎦᏘᏃᏢᎢ ᎾᎿ ᏁᎳᏚ ᎢᏍᎪᎯᏧᏈ ᏦᏍᎪ ᏧᏁᎳ ᎠᎴ ᏦᏍᎪ ᏐᏁᎳ ᏚᏕᏘᏴᏌᏗᏒᎢ, ᎤᏦᏎᏗ ᏂᎦᎵᏍᏔᏅᏍᎨ ᎾᎿ ᎤᏂᎷᏣ ᏄᎾᎵᏍᏓᏁᎸᏅ ᎠᏂᎳᏍᏓᏢ ᎤᏂᎶᏒᎢ, ᎾᎿ ᎠᏰᎵ ᎤᏃᏢᎯᏌᏂ ᎠᏂᏴᏫᏯᏍᏛᏱ ᎠᎴ ᎠᎹᎵᎧ ᎤᎦᎾᏮ ᎤᏴᏢ ᏓᎾᏩ ᏧᎾᏟᎴ ᏙᎯᏳ ᎡᏍᎦ ᏄᏅᏁᎴᎢ. --- Duane H. King, ᏗᎫᎪᏔᏂᏙ ᎾᏍᎩ ᎠᏍᏆᏂᎪᏔᏅᎲᏍᏗ Helmerich ᎠᏰᏟ ᎾᎿ ᎠᎹᎵᎧ ᎤᏂᎦᏛᏂᏓᏍᏗᏱ, ᎤᏛᏅ ᎢᏴ ᏄᎵᏍᏔᏅ “ᎤᎾᎵᏌᎳᏙᏗ ᏣᎳᎩ ᎠᏰᎵ ᎤᏂᎾᏄᎪᏫᏍᏗ ᎠᏂᏴᏫᏯᏍᏛᏱ” ᎬᏂᎨᏒ ᏄᏅᏁᏍᏗ ᏁᎳᏚ ᎢᏍᎪᎯᏧᏈ ᏔᎵᏍᎪ ᏧᏁᎵ ᎤᏕᏘᏴᏌᏗᏒ ᎠᎴ ᏁᎳᏚ ᎢᏍᎪᎯᏧᏈ ᏑᏓᎵᏍᎪ ᏑᏓᎵ ᎤᏕᏘᏴᏌᏗᏒᎢ ᎢᎪᎯᏓ, ᎾᏍᎩᏍᏊ ᏫᎦᏂᏴᏗ ᎫᏫᏍᎫᏫ ᏄᎵᏍᏓᏁᎸᏅ. ᎫᏫᏍᎫᏫ ᎤᎬᏫᏳᎯ ᎨᏒ ᏦᏍᎪ ᏧᏁᎳ ᏧᏕᏘᏴᏓ, ᏩᎪᎯᎸ ᎤᎬᏫᏳᎯ ᏂᎵᏍᏔᏅ ᎾᏃ ᎢᎴᎯᏳ ᎩᎶ ᎢᏳᎵᏍᏔᏅ ᏂᎨᏒᎾ. --- “ᎧᏁᏨᏃ ᎾᎿ ᏗᏓᏘᏂᏙᎯ ᏣᎳᎩ ᎠᏰᎵ…. ᎤᏬᏟᏍᏗ ᏄᎵᏍᎨᏗᏴ ᏗᏕᎶᏆᏍᏗ ᎠᎴ ᎤᎵᏍᎨᏓ ᎠᏂᏣᎳᎩ ᎤᏂᏃᎮᏢᏅ ᏫᏗᎧᏃᎮᏗ ᎡᎶᎯ ᏫᏚᏳᎪᏛᎢ,” ᎠᏗᏍᎬ King. “ᏕᎦᎵᎪᏒ ᎠᎴ ᏌᏊ ᏗᎦᎸᏫᏍᏓᏁᏗ ᎾᏍᎩ ᏣᎳᎩ ᎠᏰᎵ ᎪᎯᏓ ᎨᏎᏍᏗ.” --- ᎤᎬᏫᏳᎯ Bill John Baker ᎤᏛᏅ ᎾᎿ ᎤᎾᎵᏍᎪᎸᏔᏅ ᎬᏂᎨᏒ ᎾᏅᏁᎲ ᎾᎿ ᎠᏂᎳᏍᏓᏢ ᏗᏂᎳᏫᎦ ᎠᏂᎧᎵᎢᎲ ᎢᎦᏓ ᎾᎿ ᎤᎾᏎᎵᏔᏅ ᎬᏂᎨᏒ ᎢᏳᏅᏗ “ᎾᏍᎩ ᎢᏳᎾᏛᏁᎵᏓᏍᏗ, ᏗᎦᏓᎴᏅᏅ, ᏂᏧᎵᏍᏔᏅᏍᏔᏅ ᎠᎴ ᎦᏬᏂᎯᏍᏗ” ᎾᏍᎩ ᎠᏂᏣᎳᎩ ᎠᏂᏴᏫ. --- “ᎯᎢᏃ ᎦᏲᏟ ᏂᏓᏛᏁᎲ ᎢᏓᎵᏍᏕᎵᏍᎬ ᎢᎩᎧᎵᎢᏍᏗ ᎢᎩᏁᏨ ᎣᏍᏓ ᏗᎵᎪᏓ ᎾᎿ ᎧᏃᎮᏍᎬ ᏚᏳᎪᏛ-- ᎧᏃᎮᏢ ᏄᏍᏛ ᎾᎿ ᎠᎵᏍᎪᎸᏙᏗ ᎠᏂᏴᏫ ᎤᏂᎷᎯᏍᏗ ᎠᎴ ᎤᎾᏕᎶᏆᏍᏗ ᎤᎪᏛ ᎾᏍᎩ ᎨᏒ ᎢᏗᏴᏫ, ᎾᏍᎩ ᎨᏒ ᎢᏗᎳᏍᏓᏢ, ᎾᎿ ᏂᏓᎦᏓᎴᏅ ᎨᏒ ᎠᎴ ᏫᏗᎦᏛᎢ, ᎠᏗᏍᎬ Baker. “ᎤᏙᎯᏳᎯᏯ ᎠᎵᎮᎵᏍᏗ ᎠᎴ ᎢᎦᏜᏅᏓᏕᏃᎲ ᏗᎵᎪ ᏗᎩᎸᏫᏍᏓᏁᏗ ᎾᎿ Gilcrease ᎠᎴ ᎾᏍᏊ TU ᎢᎩᏆᏗ ᎡᎩᏅᏒ ᎾᎿ ᎦᎸᏉᏓ ᏂᎦᏓ ᎤᎵᏍᎨᏓ ᎨᏒᎢ.” --- ᏂᎦᏓᏊ ᎢᏳᏍᏗ ᎠᏢᎾᎥ ᎾᏍᎩ ᎠᎪᏩᏛᏗ ᏂᏓᏳᎶᏒ ᎨᏎᏍᏗ Gilcrease ᎤᏂᏍᏆᏂᎪᏛᎢ, ᎠᏎᏃ ᎤᏂᏍᏆᏂᎪᏛ ᏗᏄᎪᏔᏂᏙ ᏚᏄᎪᏓ ᎤᏂᏍᏆᏂᎪᏛ ᎠᏂᏣᎳᎩ ᏂᏓᏳᏓᎴᏅ ᎾᏍᏊ ᏗᏐᎢ ᎤᏂᏍᏆᏂᎪᏔᏅᏗᎢ. ᎢᎦᏓᏃ ᎾᎿ ᎬᏂᎨᏒ ᏂᏛᏅᏁᎵᏒᎢ ᏗᏓᏟᎶᏍᏔᏅ ᏧᏓᏃᏣᏟ ᎠᏣᎳᎩ ᏗᏓᏘᏂᏙᎯ ᎠᎴ ᏗᏐᎢ ᏧᎾᏟᎶᏍᏔᏅᏅ ᎠᎴ ᎤᏂᏩᏛᎲᏅ ᎬᏂᎨᏒ ᎢᎬᏁᎯ ᎾᎿ ᏣᎳᎩ ᎠᏰᎵ ᎠᏛᏍᎬ ᎧᏁᏉᎬ ᎾᎿ ᎠᏂᏴᏫᏯᏍᏛᏱ. --- ᎤᏂᏍᏆᏂᎪᏔᏅᎲᏍᏗ ᎠᏂᏁᏥᏙ ᏙᏓᏳᏂᎸᏫᏍᏓᏁᎵ ᏛᎾᎵᎪᏅ ᏣᎳᎩ ᎠᏰᎵ ᏄᎾᏛᏁᎸ ᎠᏂᎦᏖᏃᎵᏙᎯ. ᎤᎪᏛ CNCT’S ᏧᏂᎸᏫᏍᏓᏁᎸ ᎾᎿ ᏑᏓᎵ ᏧᏕᏘᏴᏓ ᎾᏍᎩ ᎾᎾᏛᏁᎲ ᎠᏂᏣᎳᎩᏱ ᏄᎵᏍᏔᏂᏙᎸ ᎾᏍᎩ ᎬᏂᎨᏒ ᏂᎬᏁᏍᏗ. --- ᎾᎿ ᏅᏓᏕᏆ ᏔᎵ ᏯᎦᏴᎵ ᏦᎦᏚ ᎤᏕᏘᏴᏌᏗᏒ, ᏣᎳᎩ ᎠᏰᎵ ᎠᏂᏁᏥᏙ ᎤᎾᎵᏍᎪᎸᏔᏅ ᎦᏟᏌᏅ ᎾᎿ ᏔᎵ ᏯᎦᏴᎵ ᏧᎦᏅᏓᏗ ᎤᏬᏯ ᎬᏗ ᏗᎪᏪᎳᏅ ᎫᏫᏍᎫᏫ ᏧᏬᏪᎳᏅ ᏓᏍᏆᏂᎪᏓ. ᎾᏍᎩ ᎯᎠ ᏗᎪᏪᎳᏅ ᎾᎿ ᎠᏂᎵᎪᎲᏍᎦ ᏣᎳᎩ ᎠᏰᎵ ᏧᏂᎸᏫᏍᏓᏁᎯ ᏗᎾᏁᎶᏗᏍᎩ ᎠᎴ Gilcrease ᎤᏂᏍᏆᏂᎪᏔᏅᎲᏍᏗ ᎾᎿ ᏧᎾᏁᎶᏙᏗ ᏣᎳᎩ ᏗᎪᏪᎳᏅ ᎾᎿ ᏲᏁᎦ ᎢᏗᎬᏗᎢ ᎾᏍᎩ ᎢᎬᏱ ᎨᏎᏍᏗ. --- “ᎯᎠ ᎧᏃᎮᎸ ᎾᎿ ᎤᎾᏄᎪᏍᏗ ᏣᎳᎩ ᎠᏰᎵ ᎾᎿ ᎠᏂᏴᏫᏯᏍᏛᏱ ᎧᏃᎮᏢ ᎤᏂᏎᎪᎩᏒ ᎾᏍᎩ ᎤᏦᏎᏗ. ᎧᏃᎮᏍᎩ ᏄᎾᏛᏁᎸ ᎾᎿ ᎤᏂᎦᏛᎴᏒ ᎤᏦᏎᏗ, ᎠᎴ ᎾᏍᎩ ᏌᏊ ᏭᎪᏛ ᎤᏦᏎᏗ ᎨᏒ ᎾᎿ ᎪᏪᎳᎾᎥᎢ,” ᎤᏛᏅ King. “ᎾᏍᎩᎾ ᎧᏃᎮᏢ ᎢᎦᏚᎵ ᏭᏂᎪᏛ ᎤᎾᏛᎪᏗᎢ, ᎠᎴ ᎣᎪᎯᏳ ᎤᎵᏗᏢ ᎠᏁᏙ ᎠᎾᏛᎦᏅ ᎾᏍᏊ ᎬᎾᏕᎾ ᎤᏠᏯ ᏂᏓᎦᎵᏍᏔᏅ ᎬᎾᏕᎾ.” --- Gilcrease ᎤᏂᏍᏆᏂᎪᏔᏅᎲᏍᏗ ᎾᏍᎩ ᏌᏊ ᎨᏒ ᏧᎾᏃᏣᏟ ᎣᏍᏓ ᎤᏂᏍᏆᏂᎪᏗᏓᏅ ᎾᎿ ᎠᎹᎵᎧ ᎤᏃᏢᏅᏅ ᎠᎴ ᎧᏃᎮᏢᏍᎦ. ᎠᏍᏆᏂᎪᏓ ᎤᎪᏓ ᎦᏟᏌᏅ ᎠᏂᎯᏯ ᎠᎹᎵᎧ ᏧᎾᏟᎶᏍᏔᏅᏅ ᎤᏂᏩᏛᎲᏅ ᎤᏅᏔᏂᏙᎸ ᏃᎴᏍᏊ ᎤᎪᏓ ᎪᏪᎵ ᏗᎪᏪᎳᏅ, ᎡᎶᎯ ᏂᏚᏍᏗᏓᏅ ᎠᎴ ᎤᎵᏍᎨᏓ ᏗᎪᏪᎵ. ᎤᎪᏛ ᎠᏕᎶᎰᎯᏍᏗ ᏲᏚᎵ, visit www.gilcrease.utulsa.edu or call 918-596-2700.

--- ---
09/03/2014 09:02 AM
ᏓᎵᏆ, ᎣᎦᎵᎰᎹ. – ᎤᎬᏫᏳᎯ Bill John Baker ᎤᏃᎮᎸ ᎾᎿ ᎠᏰᎵ ᎤᏙᏢᏒ ᎤᏃᎮᎸ ᎾᎿ ᎦᎶᏂ ᏦᏍᎪᎯᏁ ᎾᎿ ᎠᏂᏣᎳᎩ ᏧᎾᏓᏱᎵᏓᏍᏗ ᏙᏯᏗᏢ ᎤᏍᏚᎢᏍᏔᏅ ᎤᏃᎮᏢ ᏍᎪᎯᏧᏈ ᎦᎵᏆᏍᎪ ᎯᏍᎩ ᎾᏕᏘᏯ ᏥᎨᏒ ᎣᏂᏃ ᎾᏍᎩ ᎠᏂᏣᎳᎩ ᏧᎾᏂᎩᏎ ᏥᎨᏥᏱᎳᏫᏛᎮ ᎦᏅᏅᎢ, ᎾᎿ ᏣᎳᎩ ᎠᏰᎵ Ꮭ ᏙᎯᏳ ᏕᏛᏅᏋ ᎢᎦᎢ ᏱᎩ ᎾᎿ ᎤᏴᏢ ᎧᎸᎬ ᎢᏗᏢ ᎣᎦᎵᎰᎹ ᎾᏍᎩᏍᎩᏂ ᎠᏙᏢᏍᎪ ᎠᎵᏍᏕᎸᏙᏗ. --- Baker ᎤᏛᏅ ᎾᎿ ᎩᎦᎨ ᏅᏯ ᎠᏁᎢᏍᏔᏅ ᎠᏓᏁᎸ ᏧᎾᏓᏱᎵᏓᏍᏗ ᏓᏟᎶᏍᏗ ᎤᏟᏂᎩᏓ ᎠᏓᏅᏙ ᎦᏁᎳ ᎭᏫᏓᏗᏝ ᏣᎳᎩ ᎠᏰᎵᎢ ᏅᏗᎦᎵᏍᏙᏗ ᎠᏂᏴᏫ ᏭᏦᏎᏛ ᎤᏂᎦᏙᎲᏒ ᎾᎿ ᎠᎻᎵᎧ ᎧᏃᎮᏢᎢ ᎤᎾᏁᏍᎨᎯ. --- “ᎾᏍᎩᏃ ᏍᎪᎯᏧᏈ ᎦᎵᏆᏍᎪ ᎯᏍᎩ ᎾᏕᏘᏯ, ᎢᎩᎷᏣ ᎠᎭᏂ ᎤᏕᎵᎬ ᎣᎦᎵᎰᎹ ᎠᎴ ᎢᎦᎴᏅᎭ ᏭᏔᏂᏴ ᎠᏯᏙᎸ ᎢᏓᏁᏍᎨᏍᎬ, ᏭᎪᏛ ᎤᎵᏌᎳᏓᏂ ᎠᏂᎳᏍᏓᏢ ᎠᏰᎵ ᎤᎾᏙᏢᏒ ᎾᎿ ᎠᎹᏱᏟ,” ᎤᏛᏅ. ᏗᎦᏤᎵ ᏗᎩᎦᏴᎵᎨ ᎤᏳᎾᎵᏍᏔᏅ ᏫᏗᎨᏥᎾᏌᏁᏏ ᏚᏁᏅᏒ ᎧᎸᎬ ᎢᏗᏢ, ᏫᏗᎨᏥᏌᏙᏯ ᎢᎾ ᎢᎦᏘ ᎠᏐᏴ ᎤᏠᏯ ᎦᎾᏝᎢ ᎠᎴ ᎨᏥᏱᎴᎾ ᎾᎿ ᎠᏂᏴᏫᏯ ᎤᏂᎷᎯᏍᏗ ᎠᏛᏅᎢᏍᏛᎢ ᎾᎿ ᏩᏥᏂ ᎠᏰᎵ ᎤᎾᏙᏢᏒᎢ ᎤᎾᏁᎸᏔᏂ ᎤᏁᎫᏥᏓ ᎤᏅᏙᏗ ᎨᎩᏛᏙᏗᎢ. ᎠᏎᏃ ᏁᎳᏚ ᎢᏍᎪᎯᏧᏈ ᏦᏍᎪ ᏐᏁᎳ ᎤᏕᏘᏴᏌᏗᏒ, ᎠᎭᏂ ᏓᎵᏆ, ᏙᎪᏢᎯᏌᏂ ᏙᎩᏍᏓᏱᏓ ᎠᏰᎵ ᏚᎾᏙᏢᏒ ᎠᎴ ᏙᎦᏁᏍᎨᎯᏌᏅ ᏧᎾᏕᎶᏆᏍᏗᎢ. ᎾᏍᎩᏯᏍᏊ ᏧᎾᏓᏱᎵᏓᏍᏗ ᎠᎴ ᏙᎪᏢᎯᏌᏅ ᏧᎬᏩᎶᏗ ᎨᏒ ᎤᎪᏙᏏ ᎾᏍᎩᏯ ᏥᎩᎲᎢ ᎾᎿ ᎤᎦᎾᏮᎧᎸᎬ ᏥᏕᎲᎢ.” --- Baker ᏚᎵᎮᎸᏤᎸ ᏓᎵᏁ ᎦᏙᎩ ᎤᎬᏫᏳᎯ S. Joe Crittenden, ᎠᏁᎳ ᏧᏤᎵ ᎠᏰᏟ ᏧᏂᎸᏫᏍᏓᏁᎯ ᎠᏂᎾ ᎠᎴ ᎠᏂᎳᏍᏓᏢ ᏗᏂᎳᏫᎩ ᎾᎿ ᏚᏂᎸᏫᏍᏓᏁᎲ ᎤᎾᎵᏍᏕᎸᏙᏗ ᎾᎿ ᎠᏂᏣᎳᎩ ᎠᏂᏴᏫ ᎠᎴ ᎤᏂᏍᏕᎸᎲ ᏣᎳᎩ ᎠᏰᎵ ᎤᏝᏂᎩᏓ ᎤᎳᏏᏗᎢ. --- “ᎠᎴ ᏙᏥᏅᏫᏍᏗ ᏂᎦᏓ ᏧᏂᎸᏫᏍᏓᏁᎯ ᎾᎿ ᏣᎳᎩ ᎠᏰᎵ ᎠᎴ ᏂᏨᏪᏎᎭ ᎢᏥᏏᏴᏫᎭ, ᏩᏙ. ᏝᏃ ᏱᏂᎦᏲᎦᏛᏁᎴ ᏂᎯ ᏂᏤᎸᎾ ᏱᎩ,” ᎤᏛᏅᎢ Baker ᎾᏍᏊ ᎤᏃᎮᎸ ᎾᎿ ᏣᎳᎩ ᎠᏰᎵ ᎠᏕᎳ ᎠᏙᏢᏍᎬ ᎠᎾᎵᏍᏕᎸᏙᏗᏍᎬ ᎠᏂᏣᎳᎩ ᎠᏂᏴᏫ ᏯᏛᎾ ᏗᏤ ᏓᎾᏁᏍᎨᏍᎬᎢ, ᏕᎧᏁᏉᎬ ᎤᎾᏓᎪᎵᏱᏗ ᎩᎶ ᏳᏓᏂᎵ ᎠᏰᏟ ᏓᏙᏢᏍᎦ ᎠᎴ ᎤᎾᎵᏍᏕᎸᏙᏗ, ᎠᎴ ᏗᎦᎸᏫᏍᏓᏁᏗ ᎾᏍᏊ ᏓᏙᏢᏍᎦ. --- “ᎾᎿ ᎠᎩᎬᏩᏳᎯ ᎨᏒ, ᏓᏊᎪᏛ ᎠᎯᏓ: ᎦᏥᏍᏕᎸᏗ ᎠᏂᏣᎳᎩ ᎠᎾᎴᏂᏙᎲ ᏓᏤᏢᎢ, ᎠᎴ ᏂᏓᏙᏓᏈᏒ ᎾᏍᎩ ᎢᏳᎵᏍᏙᏗᎢ. --- ᏂᎦᏓ ᏕᎫᎪᏗᏍᎬ ᎬᏗᏍᎪᎢ ᏗᎫᎪᏔᏅᎢ. ᎾᏍᎩᏃ ᎤᏙᎯᏳᎯ ᎥᎩᏅᏏ,” ᎤᏛᏅᎢ. “ᎢᎪᎯᏳᏃ ᏄᏱᎵᏛ ᎾᎿ ᎣᏍᏓ ᎠᏰᎵ ᎤᏙᏢᏒ, ᎤᏟᏂᎩᏓ ᎠᏰᎵ ᎤᏙᏢᏒ ᎠᎴ ᏚᏳᎪᏛ ᎠᏰᎵ ᎤᏙᏢᏒ ᎾᎿ ᏓᏤᏢ ᎤᎾᎴᏂᏓᏍᏗ ᎠᏂᏴᏫ. ᎠᎴ ᎾᏍᎩ ᏂᏛᏁᎭ ᏂᎦᎵᏍᏗᎭ.” --- ᎤᎪᏛ ᏚᏁᏅᏒ, ᏓᏤᏢ ᏧᎾᏓᎪᎵᏱᏗ ᏲᏓᏂᎸ ᎠᎴ ᎠᎪᏙᏍᎬ ᎤᏚᎩ ᎾᎿ ᏗᏕᎶᏆᏍᏗ ᎠᎴ ᏗᎦᎸᏫᏍᏓᏁᏗ ᏂᎦᎵᏍᏗᏍᎬ ᎾᎿ ᎠᏂᎳᏍᏓᏢ ᏧᎬᏩᎶᏗ ᎠᏙᏢᏍᎬᎢ ᎾᎿ ᎠᏂᏴᏫ, ᎤᏛᏅᎢ. ᏌᏊᏃ ᎾᏍᎩ ᎦᎸᎳᏗᏢ ᎨᏒ ᎾᎿ ᎧᏁᏉᎬ ᎠᏂᏣᎳᎩ ᏕᎨᏥᎾᏢᏍᎬ ᎾᎿ ᎠᏰᎵ ᎤᏙᏢᏒ ᎠᎴ ᎠᏕᎳ ᎠᏙᏢᏍᎦ ᏚᏙᏢᏒᎢ. --- “ᏕᏗᎾᏢᎾ ᎤᎪᏓ ᎾᏃ ᏐᏁᎳ ᏯᎦᏴᎵ ᎠᏂᏴᏫ ᎾᎿ ᎤᏴᏢᎧᎸᎬ ᎣᎦᎵᎰᎹ, ᎠᎴ ᎤᎪᏛ ᎾᎿ 80% ᏯᏛᎾ ᎠᏂᏣᎳᎩ, ᏗᏟᎶᏍᏔᏅ ᎦᏲᏟᎨ 70% ᎾᏃ ᏦᎢ ᎾᏕᏘᏯ ᏥᎨᏒᎢ,” ᎤᏛᏅᎢ. “ᎤᎪᏓᏃ ᎾᏃ ᏌᏊ ᏯᎦᏴᎵ ᏔᎵᏧᏈ (ᎾᏍᎩ ᎠᏂᏣᎳᎩ) ᏚᏂᎸᏫᏍᏓᏁᎯ ᎾᎿ ᏣᎳᎩ ᎠᏰᎵᏨᎢ. ᎾᏍᎩ ᎤᏂᎪᏓ ᎠᏂᏣᎳᎩ ᏓᏂᎾᏫᏗᏍᎪ ᎨᎦᏈᏴᎡᎸ ᏙᏧᏁᏅᏒ ᏏᏓᏁᎸ ᏚᏃᏢᏒᎢ, ᎠᎴ ᏌᏊ ᎤᎦᏴᎵ ᏔᎵᏧᏈ ᎤᏂᎪᏓ ᎠᏂᏣᎳᎩ ᎤᎾᏁᏓ ᎾᎿ ᎠᏂᎳᏍᏓᏢ ᎤᏙᏢᏒ ᎤᏅᏙᏗ.” --- ᏂᎦᏓ ᎠᏂᎳᏍᏓᏢ ᎤᏃᏢᏅ ᎤᎭ $1.3 ᎢᏯᏔᎳᏗᏅᏛ ᎢᏕᎸ ᎠᎵᏏᏅᏔᏅ ᎠᏛᏅᎢᏍᏗ ᎾᎿ ᎣᎦᎵᎰᎹ, ᎤᏛᏅᎢ. --- “ᎾᏍᎩᎾ ᏭᏂᎪᏛ ᏧᏂᎸᏫᏍᏓᏁᎯ ᎾᎿ ᏄᎦᏚ ᏗᏍᎦᏚ, ᎠᏂᎩᏍᏗᏍᎩ ᎯᎠ ᏣᎢ ᎠᎵᏍᏕᎸᏙᏗ,” ᎠᏗᏍᎬ Baker. “ᏗᎦᎾᏗᎯᏍᏗ ᎾᎿ ᏂᎦᏚ ᏗᏍᎦᏚᎩ, ᏅᏃᎯ ᏕᎪᏢᎯᏌᏅ ᎠᎴ ᏓᏒᏢᏕᎩᏲᏍᏔᎾ, ᏙᎪᏢᎯᏌᏅ ᎦᏙ ᏅᏛᎬᎴᏂᏍᎩ.” --- ᎤᏛᏅᎢᏍᏔᏅ ᏗᎬᏟᎶᏍᏙᏗ ᎠᏂᎳᏍᏓᏢ ᏚᏂᎸᏫᏍᏓᏁᎲ ᏗᏍᎦᏚᎩ ᏯᏛᎾ ᏓᏂᎪᏗ ᎠᎹ ᏧᏪᏓᏍᏗ ᎾᎿ Nowata ᎣᏍᏓ ᎠᎹ ᎤᎾᏗᏔᏍᏗ, ᎠᎴ ᎠᎾᏁᏍᎨᏍᎬ ᎤᏔᎾ ᎠᎹ ᎠᏟᏍᏙᏗ ᎾᎿ West Siloam Springs ᎠᎴ ᎠᏍᏆᏗᏍᏗ ᎠᎹ ᎣᏍᏓ ᎬᏩᏅᏙᏗ ᎨᏒ ᎢᎬᏩᏅᏗ ᎾᎿ ᏧᏍᎪᎢ ᎠᎴ ᎧᎶᏇᏗ. ᎾᎿ ᏣᎳᎩ ᎠᏰᎵ ᎠᏱᎵ ᎠᎵᏍᎪᎸᏗᏍᎬ ᎠᏕᎳ ᎾᎿ ᎠᎾᎵᏍᎪᎸᏗᏍᎩ ᏗᎦᎸᏫᏍᏓᏁᏗ ᏯᏛᎾ ᏗᏅᏢᏗᏍᎩ ᏚᎾᏙᏢᏒ ᎾᎿ ᏂᎦᏚ ᏗᏍᎦᏚᎩ ᏗᏍᎦᏚᎩ ᎭᏫᎾᏗᏢ. --- “ᎯᎠ ᎤᏙᏢᏅ ᎠᎾᎵᏍᏕᎸᏙᏗᏍᎪ ᏓᏤᏢ ᎤᎾᎴᏂᏓᏍᏗ ᎠᏂᏴᏫ. ᏣᎳᎩ ᎠᏰᎵ ᎬᏂᎨᏒ ᏄᎵᏍᏔᏅ ᎢᎸᏍᎩ ᎢᏳᏩᎪᏛ ᎤᏲᏟ ᎨᏒ ᏃᏊ ᎧᏁᏉᎩ ᏍᎦᏚᎩ,” ᎤᏛᏅᎢ. --- ᎾᏃ ᏑᏕᏘᏴᏓ ᏥᎨᏒ, Baker ᎬᏂᎨᏒ ᏄᏩᏁᎸ ᏚᏄᎪᏛ ᎣᏍᏓ ᎢᏳᏅᏗ ᎾᎿ ᏣᎳᎩ ᎠᏰᎵ ᎠᏰᎸ ᏄᏛᎿᏕᎬ ᏚᏙᏢᏒᎢ. ᏅᎩ ᏧᎾᏓᎪᎵᏱᏗ ᎠᏰᏟ ᏚᏙᏢᏒ ᎾᎿ Ochelata, ᏍᏗᎵᏪᎵ, ᏌᎷᎾᎨᏴ ᎠᎴ ᏠᏯᎪ ᎾᎿ Ꮟ ᎣᏍᏓ ᏂᏓᏅᏁ ᎠᎴ ᎢᎦᏓ ᏧᏂᏍᏆᏛᎢ. ᏃᎴᏍᏊ ᏣᎳᎩ ᎠᏰᎵ ᎤᎵᏍᎪᎸᏔᏅ ᏑᏓᎵᏍᎪ ᎢᏳᏆᏗᏅᏓ ᎾᎿ ᎢᏤ ᏧᏂᏢᎩ ᎤᎾᏁᏍᏙᏗ ᎾᎿ ᏓᎵᏆ. --- “ᏧᏂᏆᏂᏲᏍᏗ ᎾᏍᎩ ᏚᏁᏉᏣ ᎠᎴ ᎧᏁᏉᎦ ᏧᎬᏩᎶᏗ. ᎣᎩᏁᏣ ᏍᎪᎯᏧᏈ ᏳᏆᏗᏅᏓ ᎠᏕᎸ ᏂᏓᏳᏓᎴᏅ ᏧᏂᏆᎾᏲᏍᏗ ᎬᏔᏂᏓᏍᏗ ᏗᏤ ᏧᎾᏓᎪᎵᏱᏗ ᏧᏙᏢᏗ ᏧᏅᏙᏗ ᏗᎦᏤᎵ ᎠᏂᏴᏫ,” ᎤᏛᏅ. “ᎢᎩᎲ ᏧᎬᏩᎶᏗ ᎠᏙᏢᏍᎬ ᏧᏂᏆᎾᏲᏍᏗ ᏙᎯᏳ ᎣᏍᏓ, ᎠᏎᏃ Ꮭ ᎪᎱᏍᏗ ᏱᎩ ᎢᏳᏃ ᏗᎦᏤᎵ ᎠᏂᏴᏫ ᎾᎾᎵᏍᏕᎸᏙᏗᏍᎬᎾ ᏱᎩ ᎾᎿ ᎤᎪᏛ ᎤᏂᏂᎬᎬᎢ, ᏯᏛᎾ ᏧᎾᏓᎪᎵᏱᏗᎢ ᏲᏓᏂᎵ.” --- Baker ᎠᏗᏍᎬ ᎤᏬᎯᏳᏒ ᎾᎿ ᎠᏂᎳᏍᏓᏢ ᏧᏂᎦᏴᎵᎨ ᎣᏍᏓ ᏯᏂᏱᎸᎾ ᎢᎦ ᎤᏁᏉᏨ ᎨᏒ ᎠᎴ ᎾᎿ ᎠᏂᎳᏍᏓᏢ ᏩᎦᏔᎢ. --- “ᎾᏍᎩᏃ ᏍᎪᎯᏧᏈ ᎦᎵᏆᏍᎪ ᎯᏍᎩ ᎾᏕᏘᏯ ᎨᏒ ᎾᏍᎩ ᎤᏚᎩ ᎤᏂᎦᏛᎴᏒ ᏗᎦᏤᎵ ᎠᏂᏴᏫ ᏫᎾᏍᏛᎾ ᎤᏦᏎᏗ ᎤᏂᎦᏛᎴᏒᎢ, ᎤᏛᏅ. ᏗᎩᎦᏴᎵᎨ ᎢᎦ ᏯᎾᎵᎮᎵᎦ ᎾᎿ ᎢᎨᏙᎸ, ᎤᏁᏉᏨ ᏂᏓᏛᏁᎲ ᎪᎯ ᎢᎦ ᎠᎴ ᎾᎿ ᏫᏗᎦᏛᎢ. ᎾᏍᎩᎾ ᏂᏗᎦᎵᏍᏙᏗᏍᎬ ᎢᏓᎢᏐ ᎠᎴ ᎢᎦᎵᏏᏅᏙ ᎾᏍᎩ ᎤᎵᏍᎨᏓ ᎤᏂᎯᏴᎢ.

--- ---
08/28/2014 01:11 PM
ᏓᏂᏆ, ᎣᎦᎵᎰᎹ.—Sunday Plumb ᎾᎿ ᏓᎵᏆ ᎡᎯ ᎠᏥᏍᏚᎳᏅ ᏣᎳᎩ ᎠᏔ ᏒᎵᏍᏔᏅ ᎾᎿ ᏔᎵ ᏯᎦᏴᎵ ᏅᎦᏚ ᎠᎴ ᏍᎩᎦᏚ ᎤᏕᏘᏴᏌᏗᏒ ᎾᎿ ᎠᎾᏓᎪᎾᏔᏍᎬᎢ ᎾᎿ ᎦᎶᏂ ᏔᎵᏍᎪ ᏦᎢᏁᎢ ᎾᎿ ᎤᏅᏏᏴᏅᏯ ᏧᎾᏓᏟᏐᏗ ᏧᏂᎳᏫᏍᏗᎢ. --- Plumb, ᎾᎿ ᎦᎸᎳᏗ ᏧᎾᏕᎶᏆᏍᏗ ᏙᏧᏯᏓᏛᎢ ᏓᏕᎶᏆ ᎠᎴ senior ᏗᎦᏂᏓᏍᏗ ᏕᎧᏂᏙ, ᎤᎩᏒ ᏦᎢ ᏯᎦᏴᎵ ᏧᏕᎶᏆᏍᏙᏗ, ᎠᎴ ᎾᎿ ᏐᎢ ᏩᏕᏘᏴᎲ ᎾᎿ ᏣᎳᎩ ᎠᏰᎵ ᎾᏛᏁᎮᏍᏗ ᎾᎿ ᎣᏍᏓ ᎦᏅᏏᏓ ᎠᏍᏕᎵᏍᎬ ᎾᏍᎩ ᎠᏂᎳᏍᏓᏢ ᏩᏥᏂ, ᏄᎵᏍᏔᏅᏅ, ᎦᏬᏂᎯᏍᏗ ᎠᎴ ᏂᏧᎵᏍᏔᏅᏍᏔᏅ ᎾᎿ ᎠᏂᏣᎳᎩ ᎠᏂᏴᏫ. --- ᎾᏍᎩ ᏔᎵᏍᎪ ᏌᏊ ᏳᏕᏘᏴᏓ ᎠᏔ ᎤᏖᎳᏛ ᎠᎾᏓᎪᎾᏗᏍᎬᎢ ᏅᎩ ᎾᏂᎥ ᎠᏂᏐᎢ ᎠᎾᏔ ᎾᎿ ᎨᏥᏍᏚᎶᏗᎢ. ᎾᎿᏃ ᏣᎳᎩ ᎠᏔ ᏗᏓᏘᏂᏙᎯ ᎠᎾᏓᎪᎾᏗᏍᎬᎢ, ᎠᎾᏓᎪᎾᏗᏍᎩ ᏕᎨᎫᎪᏓᏁᎲ ᎾᎿ ᎠᏅᏗᏍᎬ ᏣᎳᎩ ᎦᏬᏂᎯᏍᏗ, ᏂᏧᎵᏍᏔᏅᏍᏔᏅ ᎠᎴ ᏚᎳᏏᏛ ᎠᎾᏛᏛᎮᏢᏍᎬ ᎾᎴ ᎤᏟᏍᏗᏊ ᎠᎦᏛᏛᎮᏢᏗ ᏱᎩ. --- “ᏙᎯᏳ ᎠᎵᎮᎵᏍᏗ ᎨᏒ ᎣᏣᏓᎪᎾᏗᏍᎬ ᎯᎠ ᎠᏂᎨᏯ. ᎠᏉᎯᏳᏐ ᎾᏍᎩ ᎠᏂᏏᏴᏫᎭ ᎨᏒ ᎠᏃᏍᏗ ᏱᎩ ᎾᎿ ᎤᎾᎴᏗᎢ ᏱᎨᎦᏑᏰᏎ, ᎠᏎᏃ ᎦᎵᏣᎵᎦ ᎠᏆᏓᏠᏒ,” ᎠᏗᏍᎬ Plumb. “ᎢᎦᎢ ᎣᏍᏓ ᎠᏓᏛᏓᏗᏍᏗ ᎾᏍᎩ ᎡᎵᏊ ᏣᎳᎩ ᎠᏰᎵ ᎢᎦᎦᏥᏛᏁᏗ ᎯᎠ ᎥᏆᏑᏱᏒᎢ ᏣᎳᎩ ᎠᏔ.” --- Plumb ᏧᎦᏴᎵᎨ ᎤᏙᏓ Loyal ᎠᎴ Susan Plumb ᎾᎿ ᏓᎵᏆ ᎠᏁᎯ. ᎤᎦᏎᏍᏙᏃ ᏓᏕᎶᏆᏍᎬ ᎯᎠ ᎦᎾᏝᎢ ᎠᎦᏎᏍᏗᎭ ᎾᎿ ᏚᏯᏓᏛᎢ ᏍᎦᏚᎩ. ᎨᎳᏃ ᎾᎿ ᎦᎸᎳᏗ ᏧᎾᏕᎶᏆᏍᏗ ᎠᏁᎯᏯ ᎠᎻᎵᎧ ᏗᎾᏕᎶᏆᏍᎩ ᎤᎾᏓᏡᎬ ᎠᎴ ᎠᎾᏓᎵᏍᎪᎸᏗᏍᎬ ᏧᏂᎸᏫᏍᏓᏁᏗ ᎾᎿ ᎠᏂᎨᏳᏣ Scouts ᎠᎺᎵᎧ. ᎤᎸᏉᏓ ᎢᎾᎨ ᎤᏛᏒᏅ ᎠᎵᏍᏓᏴᏗ ᎤᏯᏍᏗ ᎤᏩᏟᏐᏗ, ᏚᏇᏍᏗ ᏧᏍᏓᏲᏍᏙᏗ, ᏧᏩᏗ ᏔᎷᏥ ᎠᎴ ᏧᏬᏢᏗ ᎠᏂᏣᎳᎩ ᎠᏂᎨᏯ ᏧᎾᏌᏃᎢ. --- ᎾᏍᎩ ᎢᏳᎾᏛᏁᎵᏓᏍᏗ ᎤᏃᎮᏗ ᏄᎵᏍᏔᏅ, Plumb ᎤᏃᎮᎸ ᏄᎵᏍᏔᏂᏙᎸ ᎠᎴ ᎢᏳᎾᏛᏁᎵᏓᏍᏗ ᎨᏒ ᎠᏃᏢᏍᎬ ᎠᏌᏃ ᏧᏌᏃᎲᎢ ᏣᎳᎩ ᎦᏣᎦᎸᏗ ᎠᏌᏃ. --- “ᎢᎪᎯᏓ ᎤᏱᎵᏙᎸ ᎤᏬᏢᏅ ᎯᎠ ᎠᏌᏃ ᎤᏬᏢᏅ ᏅᎦᏍᎪ ᏌᏊ ᎢᏳᏟᎶᏓ ᏩᏥ ᎤᏪᏅᏍᏓ ᎢᎪᎯᏓ ᎤᏱᎵᏙᎸ ᎤᏍᏆᏙᏅ ᎯᎠ ᎠᏌᏃ,” ᎤᏛᏅᎢ. --- ᎢᏳᏍᏗ ᎤᏃᎮᎸ, ᎤᏚᎵᏍᎬ ᎧᏃᎮᏗ ᎠᏂᎦᏲᏟ ᏓᏂᏍᏆᏗᏍᎬ ᎠᎴ ᎢᏳᏍᏗ ᏓᎾᏕᏲᎲᏍᎬ Ꮭ ᏱᏚᎾᏙᎵᏤᎰᎢ ᎾᎿ ᎠᏁᎯᏯ ᎠᎺᎵᎧ ᎦᎸᎳᏗ ᏧᎾᏕᎶᏆᏍᏗ ᏗᏟᎶᏍᏙᏗ ᎾᎿ ᎠᏂᏐᎢ ᎠᏂᏴᏫ ᎤᎾᎵᏏᏅᏛ ᎢᏳᎾᏛᏁᎵᏓᏍᏗ ᏧᏂᎶᏒᎢ. --- ᎤᏛᏅᏃ ᎾᏍᎩ ᎤᎾᏓᏡᎬᎢ ᎾᎿ ᎠᎾᏓᏟᏏᏍᎪ ᎠᏂᏣᎳᎩ ᎦᎸᎳᏗ ᏗᎾᏕᎶᏆᏍᎩ ᎾᏍᎩ ᏌᏚᏏᏁ ᎠᎴ ᏔᎳᏚᏏᏁ ᏗᎾᏕᎶᏆᏍᎩ ᏗᎧᏃᎯᏎᏗ ᎢᏳᏍᏗ ᏂᏛᎾᏛᏁᎵᏒ ᎠᎴ ᏂᏓᎦᎵᏍᏔᏂᏒ ᎾᎿ ᏓᎾᏕᎶᏆᎥ, ᎢᏧᎳ ᎠᏁᏙᎲ ᎠᎴ ᏓᎾᏕᎶᏆᏍᎬ, ᎡᎵᏊ ᏳᎵᏍᏕᎳ ᎤᏂᏑᎵᎪᏍᏗ ᏂᎨᏒᎾ ᎠᏂᏣᎳᎩ ᏗᏓᏕᎶᏆᏍᎩ ᎠᎴ ᏗᏍᏕᎸᏗ ᏧᏂᏍᏆᏗᏍᏗᎢ. --- “ᎾᏍᎩ ᎬᎾᏕᎾ conference of State Legislatures ᎬᏂᎨᏒ ᎾᏅᏁ ᎾᎿ ᏍᎪᎯᏧᏈ ᎾᏂᎥ ᎠᏁᎯᏯ ᎠᎻᎵᎧ ᎠᎴ Alaska ᎠᏁᎯᏯ ᎩᎳ ᎠᎾᎴᏂᏍᎩ, ᎦᎵᏉᎦᏊ ᏓᏂᏁᏍᎪ bachelor’s degree, ᎠᏂᏐᎢᏃ ᏦᏍᎪ ᏅᎩ ᏓᏂᏍᏆᏗᏍᎪ ᎾᎿ ᏍᎪᎯᏧᏈ ᎤᏁᎦ ᏧᏂᏁᎦᎵ ᏓᎾᏕᎶᏆᏍᎬᎢ ᎩᎳ ᎠᎾᎴᏂᏍᎩ. ᏙᎯᏳᏃ ᎢᏳᏍᏗ ᎨᏒ ᏓᎾᏕᏲᎲᏍᎬᎢ, ᏝᏃ ᏙᎯᏳ ᎾᏍᎩ ᏱᏂᎬᏂᏏ ᏱᎨᎵᏍᎪ ᎾᎿ ᎠᏂᏁᎯ ᎠᎻᎵᎧ ᎠᏂᏐᎵᎪᎬᎢ,” ᎠᏗᏍᎬ Plumb. “ᎠᏉᎯᏳᏐ ᎠᏂᏐᎢ ᎠᏁᎯᏯ ᎠᎻᎵᎧ ᏍᏓᏱ ᏄᎾᎵᏍᏓᏁᎭ ᏂᎬᏂᏱᎵᏐ ᎢᏳᎵᏍᏙᏗ ᏧᏓᎴᏅᏓ ᎪᎱᏍᏗ ᏂᎬᎿᏏᏍᎪᎢ--- Ꮭ ᎧᎵ ᎠᏛᏅᎢᏍᏔᏅ ᏱᎨᏐ ᏂᎬᏂᏱᎵᏐ ᎢᏳᎵᏍᏙᏗᎢ ᏓᎾᏕᎶᏆᏍᎬᎢ, ᎤᏓᏁᏟᏴᏍᏗ ᎦᏲᏟᎨ ᎠᏂᏏᏓᏁᎸ, ᏄᎾᏅᏛᎾ ᎧᎵ ᏳᎾᏛᏗ ᏧᎾᎦᏎᏍᏙᏗ ᎦᎸᎳᏗ ᏧᎾᏕᎶᏆᏍᏗᎢ, ᎦᏲᏟ ᎠᎴ ᎤᎪᏗ ᏗᏟᏃᎮᏟᏓᏍᏗ ᎨᏒ ᎠᎴ ᎠᎾᏕᎶᎰᏍᎬ ᏃᏒᎾ ᏚᎾᏓᏁᏛ ᎾᏍᎩᎾ ᎠᏁᎯᏯ ᎨᏒ ᎾᎿ Ꮭ ᎣᏍᏓ ᏱᏒᎾᎵᏍᏓᏁᎰᎢ ᎠᎴ ᏍᏓᏱ ᎤᏦᏎᏍᏗ ᏄᎾᎵᏍᏓᏁᎰᎢ.” --- ᎠᏗᏍᎬ ᎤᏂᎪᏓ ᎠᏁᎯᏯ ᎠᎻᎵᎧ ᏗᎾᏕᎶᏆᏍᎩ ᎾᏍᎩ ᏧᏟᏃᎮᏔᏅ ᎠᏍᏆᏂᎪᏍᎬ ᎾᎿ ᎣᏍᏓ ᏂᏚᎾᏓᏅᏛᎾ ᎨᏒ ᎾᏍᎩ ᎠᏁᎯᏯ ᎠᎺᎵᎧ ᎢᏳᎾᏛᏁᎵᏓᏍᏗ ᎠᎾᏛᎩᏍᎬᎢ. ᎤᏂᎾᎸᎪ ᎾᎾᏓᏅᏖᏍᎬᎾ ᎨᏐ ᎾᎿ ᎠᏁᎯᏯ ᏗᎾᏕᎶᏆᏍᎩ ᎬᏩᎾᎵᏍᏕᎸᏗ ᎬᏩᏂᏁᏟᏴᏍᏗ ᎨᏒᎢ. --- “ᎢᏳᏃ ᎠᏆᏛᏅᎢᏍᏔᏅ ᏱᎨᏎ ᎯᎠ ᎢᏳᎵᏍᏙᏗ, ᎦᏌᎧᎯᎨ ᎡᎵᏊ ᏯᏆᎴᏅᎮ ᎾᎿ ᎦᎸᎳᏗ ᏧᎾᏕᎶᏆᏍᏗᎢ,” ᎤᏛᏅ. “ᏅᏗᎦᎵᏍᏙᏗ ᎠᏂᏣᎳᎩ ᎾᎿ ᏙᎯᏳ ᎠᏂᏏᏓᏁᎸ ᏚᎾᏓᏅᏙ, ᏍᏓᏱ ᎤᏓᏁᏟᏴᏍᏗ ᎣᏓᏅᏛ ᏂᏛᎪᎸᎬᎾ ᏱᎩ ᎠᏂᏴᏫ ᎠᏁᏙᎲ ᎥᏙᎲᎢ.” --- ᏣᎳᎩ ᎠᏔ ᎢᎬᏱ ᎠᏂᎩᏍᎩ ᎾᏍᎩ Ja-Li-Si Pittman, 20, ᎾᎿ ᏓᎵᏆ ᎡᎯ, ᎾᎿ ᏚᎩᏒ ᏔᎵ ᏯᎦᏴᎵ ᎠᏕᎸ ᏧᏕᎶᏆᏍᏙᏗ. ᏔᎵᏁ ᎠᏂᎩᏍᎩ ᎾᏍᎩ Nina Ashley Hopton, 22, ᎾᏍᎩ ᎠᎼᎯ ᎡᎯ, ᎾᎿ ᏚᎩᏒ ᏌᏊ ᏯᎦᏴᎵ ᏧᏕᎶᏆᏍᏙᏗ. ᎠᏂᏐᎢ ᎠᎾᏘ ᎤᎾᏁᎶᏔᏅ ᎾᏍᎩ Elizabeth Burns, 18, ᎾᎿ ᎦᎴᎼ ᎡᎯ; ᎠᎴ Ashley Miller, 21, ᎾᎿ ᏍᏗᎵᏪᎵ ᎡᎯ. --- Pittman ᏓᏕᎶᏆᎢ ᎤᏴᏢᎢ ᎧᎸᎬ ᎢᏗᏢ ᏍᎦᏚᎩ ᎦᎸᎳᏗ ᏧᎾᏕᎶᏆᏍᏗᎢ ᎾᎿ ᏓᎵᏆ ᎠᎴ ᎢᏳᏍᏗ ᏓᏕᎶᏆᏍᏗᏍᎬ cellular biology. Hopton ᏚᏕᎶᏆᎥ Rogers State University ᎾᎿ ᎦᎴᎼᎢ ᎠᎴ ᏚᏍᏆᏛᎢ ᎾᎿ ᎠᏂᏍᎬᏘ ᎧᎸ ᎾᎿ ᎤᎦᏎᏍᏔᏅ general liberal arts, ᎠᏁᎯᏯ ᎠᎻᎵᎧ ᎠᎾᎦᏎᏍᏗᏍᎬ ᎠᎴ ᎢᎬᏱ ᎠᎾᎴᏂᏍᎩ ᏗᎾᏕᎶᏆᏍᎩ ᏧᎾᏕᎶᏆᏍᏙᏗ ᏧᎦᏎᏍᏔᏅᎢ.

--- ---
07/16/2014 08:30 AM
ᏓᎵᏆ, ᎣᎦᎵᎰᎹ. – ᎦᏰᏉᏂ ᏔᎳᏚᏏᏁ, ᏁᎳᏚ ᎢᏍᎪᎯᏧᏈ ᏦᏍᎪ ᏐᏁᎳ ᎤᏕᏘᏴᏌᏗᏒᎢ, ᎠᏂᏣᎳᎩ ᎠᏂᏴᏫ ᎨᎪᎵᏍᏙᏗ ᎨᏎ “ᎠᏁᎯᏯ,” ᎾᎿ ᎤᎾᏓᏅᏎ Ꮟ ᏂᏗᎨᏥᏰᎳᏫᏗᏍᎬᎾ ᏥᎨᏎ ᎾᏍᎩ ᎦᏅᏅ ᏚᎾᏠᏱᎸ ᏣᏃᏎᎰᎢ, ᎠᎴ ᎾᎿ “ᎧᎸᎬ ᎠᏁᎯ ᎠᏂᏣᎳᎩ,” ᎾᏍᎩ ᏗᎬᏥᏱᎳᏫᏛᎮ ᎾᎿ ᎠᏂᏴᏫᏯ ᎤᎾᏕᏗ ᎨᎦᏑᏯᎡᎸ ᎾᏍᎩᎾ ᎤᏍᏗ ᎦᏅᏅ ᏧᏂᏂᎶᏎᎢ, ᎤᏃᏪᎳᏅ ᏌᏊ ᎢᏳᎾᎵᏍᏙᏗ ᎠᏂᏱᎵᏙᎲ ᏂᎦᏓ ᎠᏂᏣᎳᎩ ᏌᏊ ᏫᏄᎾᎵᏍᏔᏂᎯᏍᏗᎢ. --- ᎠᎵᎮᎵᏍᏙᏗ ᎾᏍᎩ ᏄᎵᏍᏔᏅ ᏍᎪᎯᏧᏈ ᎦᎵᏆᏍᎪ ᎯᏍᎩ ᏧᏕᏘᏴᏓ ᎠᎾᎵᎮᎵᏍᏗᏍᎬᎢ, ᏣᎳᎩ ᎠᏰᎵ ᏧᏂᎸᏫᏍᏓᏁᎯ ᎠᎴ ᎠᏂᏐᎢ ᎤᎾᏓᏟᏌᏅ ᎫᏰᏉᏂ ᏧᏁᎵᏁ ᎾᏍᎩᎾ ᎤᏪᏘ ᎠᏰᎵ ᏧᏂᎳᏫᏍᏗ ᎠᏓᏁᎸᎢ ᎾᎿ ᎧᏃᎮᏗ ᏂᏧᎵᏍᏔᏅᏍᏔᏅ ᎾᎿ ᎤᏃᏪᎳᏅ ᎠᎴ ᎤᏂᎪᏗ ᎧᏅᏏᏔ ᎾᎿ ᎠᏅᏓᏗᏍᏙᏗ. --- ᏚᎾᏙᎵᏤᎸ ᎾᏍᎩ ᏣᎳᎩ ᎠᏰᎵ ᏗᎾᏓᏛᎪᏗᏍᎩ ᎤᎾᏙᏢᎯ, ᎾᎿ ᎧᏄᏏᏔ ᎧᏃᎮᏍᎪ ᏂᏧᎵᏍᏔᏅᏒ ᎠᏂᏣᎳᎩ ᏧᏂᎶᏒ ᎠᎴ ᎠᏩᏛᏗ ᎾᎿ ᎧᎸᎬ ᎢᏗᏢ ᏔᎾᏏ ᎠᎴ ᏣᏥᏱ, ᏚᏂᎾᏗᏫᏒ, ᎤᏠᏯ ᎾᎿ ᎤᏴᏢᎧᎸᎬ ᎢᏗᏢ ᎣᎦᎵᎰᎹ. --- ᎾᏍᏳᎨᏒ ᎾᏍᎩ ᏄᎵᏍᏔᏅ, ᏣᎳᎩ ᎠᏰᎵ ᎤᏔᎾ ᏗᏘᏲᎯᎯ Todd Hembree ᎤᏛᏛᏅ ᎦᏙᎲ ᎡᎵᏊ ᎢᎦ ᎧᏃᎮᏗ ᎤᏓᏅᏓ ᎾᎿ ᏂᎦᎵᏍᏔᏅᏅ “ᏂᎦᎵᏍᏗᏍᎬ ᎾᎿ ᎠᏂᏣᎳᎩ ᎠᏂᏴᏫ ᏄᎾᎵᏍᏓᏁᎸ ᏍᎪᎯᏧᏈ ᎦᎵᏆᏍᎪ ᎯᏍᎩ ᎾᏕᏘᏯ ᏥᎨᏒᎢ.” --- “ᎧᏃᎮᏍᎩ ᎪᏪᎵ ᎧᏃᎮᎯ ᏄᎾᏛᏁᎸ ᏗᎦᏤᎵ ᎠᏂᏴᏫ. ᎤᎾᏂᎩᏎ ᎢᎬᏱ ᎠᎦᏘ. ᎤᏂᏩᏛᎮ ᏫᎦᎶᎯᏍᏗᎢ. ᎯᎠ ᏄᎵᏍᏔᏅ Ꮭ ᎤᎾᏚᎵᏍᎬ ᏱᏂᏗᎦᎵᏍᏙᏗ, ᎠᏎᏍᎩᏂ ᎾᏍᎩ ᎢᏳᎾᏛᏗ ᏂᏗᎦᎵᏍᏙᏗᏍᎨᎢ,” ᎤᏛᏅ Hembree. “ᏅᏗᎦᎵᏍᏙᏗ ᎾᏍᎩ ᏂᎦᏛᏁᎸᎳ ᏱᎩ ᎾᎿ ᎠᏟᎢᎵᏒ ᎨᏒ, ᎾᎿ ᏄᏍᏗᏓᏅ, ᏂᎦᎥ ᎤᎦᏟᎸ ᎢᎦᎵᏏᏅᏙᏗ ᎢᎩᏲᏎᎲᎢ. ᏝᏃ ᎠᏜᏅᏓᏗᏍᎬ ᏱᎨᏎ ᏌᏊ ᎢᎦᎵᏍᏙᏗ, ᎠᏎᏍᎩᏂ ᎾᏍᎩ ᎢᎦᏛᏗ ᎨᏒᎢ. ᎾᏍᎩᏃ ᏄᎵᏍᏔᏁᎢ ᎠᎭᏂ, ᏍᎪᎯᏧᏈ ᎦᎵᏆᏍᎪ ᎯᏍᎩ ᎾᏕᏘᏯ ᏥᎨᏒᎢ.” --- ᎤᏛᏅᏃ ᏔᎵ ᎾᏂᎾᏍᏓᏢ ᎾᎿ ᎠᏂᏣᎳᎩ ᏏᏓᏁᎸ ᏌᏊ ᏄᎾᎵᏍᏔᏅᎢ. --- “ᏌᏊ ᎠᏰᏟ ᎤᏙᏢᏒ, ᏌᏊ ᏴᏫ. ᎾᏍᎩ ᎢᏯᏛᏗ ᎪᏪᎸ, ‘ᏙᎦᏓᏁᏤᎵ ᎣᎦᏓᏟᏐᏗ ᎾᎿ ᏌᏊ ᎢᏲᎦᎵᏍᏔᏅ ᎾᏍᎩ ᏗᎧᎾᏩᏛᏍᏗ ᎧᏁᏥᏓᏍᏗ ᎣᎩᎲᎢ, ᎭᏫᎾᏗᏢ ᏄᏍᏛ ᎠᎴ ᎪᏪᎳᏅ ᏣᎳᎩ ᎠᏰᎵ .’ ᎾᏍᎩᏯ ᎦᎶᏄᎮᏓ ᏧᏃᏪᎳᏁ ᏍᎪᎯᏧᏈ ᎦᎵᏆᏍᎪ ᎯᏍᎩ ᎾᏕᏘᏯ ᏥᎨᏒᎢ, Ꮟ ᎾᏍᎩ ᏄᏍᏗ ᎪᎯ ᎢᎦ. ᏣᎳᎩ ᎠᏰᎵ ᎾᏍᎯ ᎤᏙᏢᎭ, ᎢᎦᏟᏂᎩᏓ ᎠᎴ ᎢᏗᏌᏊᎢ,” ᎤᏛᏅ Hembree. “ᏍᎪᎯᏧᏈ ᎦᎵᏊᏍᎪ ᎯᏍᎩ ᎾᏕᏘᏯ ᎣᏂ ᎢᎦᏓ ᎾᏍᎩ Ꮟ ᎤᏠᏯ Ꮟ ᏕᎦᏓᏂᏴᏗ. ᎯᎠ ᎠᏎ ᎤᏓᏁᏟᏴᏍᏓ. ᎢᎦᏕᎶᏆᏍᏗ ᎾᎿ ᏗᎩᎦᏴᎵᎨ ᎠᎴ ᏗᎦᏓᏂᏴᏗ ᎾᎿ ᏄᏍᏛ ᏍᎦᏚᎩ ᎠᎴ ᎦᎸᏉᏙᏗ ᏙᎯᏳ ᎨᏒ ᎾᏍᎩᎾ ᎪᏪᎳᏅ ᏥᏓᎵᎮᎵᏍᏗ ᎪᎯ ᎢᎦ. ᏙᎯᏳ ᎠᏂᏣᎳᎩ ᎤᎾᏓᏅᏖᏗ ᎢᎦᏓᏅᏖᏗ, ᎤᎪᏛᏃ ᎤᎵᏍᎨᏗᏴ, ᎠᏂᏣᎳᎩ ᎢᏳᎾᏛᏗ ᎨᏒ ᎢᎦᏛᏗ.” --- ᎤᎬᏫᏳᎯ Bill John Baker ᎤᏛᏅ ᎾᏍᎩ ᎢᎦ ᎠᏂᏣᎳᎩ ᎠᏂᏴᏫ ᎤᎾᏓᏟᏌᏅ ᎤᏃᏪᎳᏗ ᏌᏊ ᎢᎦᎵᏍᏙᏗ ᎨᏒ ᎤᎵᏍᎨᏓ ᎢᎦ ᎢᏓᎵᎮᎵᎪ ᏅᏗᎦᎵᏍᏙᏗ ᏕᏓᏅᏓᏗᏍᎬ ᎪᎱᏍᏗ ᏗᎬᎾ. --- “ᎾᏍᎩᎾ ᎢᏗᏴᏫ ᎠᎴ ᎠᏰᏟ ᎤᏙᏢᏒᎢ, ᎾᏍᎩ ᏣᎳᎩ ᎠᏰᎵ ᎤᏙᏢᎯᏌᏅ ᎤᏩᏌ ᎠᏂᏴᏫᏯ ᎤᏂᎷᎯᏍᏗ ᎤᏙᏢᏒ ᎾᎿ ᏤᎩᏱᎶᏢᎢ. ᏗᎦᏤᎵ ᎪᎱᏍᏗ ᏗᎬᏂ ᎤᏂᎩᏟᏲᏨ ᎠᎴ ᎤᏂᏲᎱᏎᎸᏁᎸ ᏍᎪᎯᏧᏈ ᎦᎵᏆᏍᎪ ᎯᏍᎩ ᎾᏕᏘᏯ ᏥᎨᏒᎢ, ᎠᏎᏅ Ꮭ ᎢᎴᎯᏳ ᏳᏂᏲᎱᏎᎴ ᎠᏢᏲᎵᏍᏗ ᏗᏓᏲᎯᏍᏗ,” ᎤᏛᏅ. “ᎾᏅ ᎢᏤ ᎢᏗᏁᎸ-- ᏃᏆ ᏥᎩ ᎣᎦᎵᎰᎹ--- ᎠᏂᏣᎳᎩ ᎠᏂᏴᏫ ᎤᏃᏢᎯᏌᏅ ᎤᏂᏲᎱᏎᎸ ᏂᎨᏒᎾ ᎠᏂᏏᎾᏌᏅ ᎾᎿ ᏧᎾᏓᏱᎵᏓᏍᏗ ᏚᏃᎷᏁ, ᎠᏰᏟ ᏚᏃᏢᏁ ᏧᏂᎸᏫᏍᏓᏁᎯ ᎾᎿᎢ, ᏧᎾᏕᎶᏆᏍᏗ ᏧᎾᏕᏲᏗ ᎠᎴ ᏂᎦᎷᎶᎬᎾ ᏚᎾᏓᎾᏁᎢ. ᎪᎯ ᎢᎦ, ᎤᏟᏂᎩᏓ ᎢᏓᎢ ᏧᏟᏂᎩᏓ ᎠᎨᎵ ᎤᏙᏢ ᎾᏍᎩ ᎬᏃᏓ ᏂᏧᎵᏍᏔᏅᏍᏔᏅ ᏅᏗᎦᎵᏍᏙᏗ ᏗᎩᎦᏴᎵᎨ ᏧᎾᏟᏂᎩᏓ ᎨᏒ ᎠᎴ ᏩᏂᎦᏛ ᎠᏂᎪᏩᏘᏍᎨ ᎡᎵ ᎢᏳᎵᏍᏙᏗ ᏣᎳᎩ ᎠᏰᎵ ᏂᏗᎦᎵᏍᏔᏂᏒᎢ.” --- ᎤᏁᏉᎥ ᎾᏍᎩᎾ ᎠᏂᏣᎳᎩ ᎠᏂᏴᏫ ᏧᎾᏟᏂᎩᏓ ᏳᎾᎵᎪᎯ ᎾᏃ ᏧᎾᎦᎴᏅᏓ ᏱᎩ, ᎠᎴ ᎢᏳᎾᏛᏗ ᎤᎾᎵᎪᎯ ᎤᎾᎵᏍᏕᎸᏗ ᎢᏴ ᎢᏳᏅᏗ ᎪᎱᏍᏗ ᎡᏍᎦ ᏱᎩ ᎾᎿ ᎧᎸᎬᎢᏗᏢ ᎠᏁᎯ ᎠᎴ ᎤᏕᎵᎬᎢᏗᏢ ᎠᏁᎯ ᎠᏂᏣᎳᎩ. --- “ᎾᏍᎩᎮᏅ ᏂᎦᏓ ᏌᏊ ᏓᏂᎷᎬ ᎠᎴ ᎾᏂᏫ ‘ᎢᏗᏌᏊᎢ. ᏓᏙᏢᎾ ᎠᏰᎵ ᏂᎦᏓ ᎠᏂᏣᎳᎩ ᎤᏅᏙᏗ.’ ᎠᎴ ᎾᏍᎩ ᏌᏊ ᏄᎾᎵᏍᏔᏅ ᎾᎿ ᏓᏳᏓᎴᏅ ᎣᏍᏓ ᎨᏒ ᎠᏂᏣᎳᎩ ᎠᏂᏴᏫ,” ᎤᏛᏅᎢ Baker.

--- ---
07/15/2014 10:47 AM
ᎩᏗᏯᏂ, ᎣᎦᎵᎰᎹ. – Glen ᎠᎴ Kay Thompson ᏓᏂᏍᏆᏂᎪᏗᏍᎪ ᏗᎨᏥᏯᏅᎡᎸ ᏗᏂᏲᏟ ᎾᏍᎩᎾ ᎤᏴᏢᎢᏗᏍᏝ ᏣᎳᎩ ᏍᎦᏚᎩ ᎤᏁᏅᏒ ᎾᏍᎩ ᎠᏎ ᏍᎪᎯ ᎾᏕᏘᏯ. ᎯᎠ ᏏᏓᏁᎸ ᏓᏂᏯᏂᏍᎪ ᏗᎨᏥᏯᏅᎡᎸ ᏗᏂᏲᏟ ᎠᎴ ᏧᏂᏯᏅᏓ ᏣᎳᎩ ᎠᏰᎵ ᎠᏂᏴᏫᏯ ᏗᏂᏲᏟ ᏗᏂᏍᏕᎸᎯᏙᎯ ᎠᎴ ᎣᎦᎵᎰᎹ ᎤᎾᏙᏢᎯ Human Services ᎦᏳᎳᏃ ᎦᎵᏉᎦ ᏧᏂᏯᏅᏓ ᏧᎾᏚᎵᏛ ᏚᏂᎧᎭ ᏗᏂᏲᏟ ᏔᎵ ᏯᎦᏴᎵ ᏧᏁᎳ ᎤᏕᏘᏴᏌᏗᏒ ᏂᏚᏂᎧᎰᎢ. --- ᎾᎿ ᏔᎵ ᏯᎦᏴᎵ ᏧᏁᎳ ᎤᏕᏘᏴᏌᏗᏒ, ᏚᎾᏚᎳᏛ ᏗᏂᏲᏟ ᏂᎦᏓ ᏌᏊ ᏏᏓᏁᎸ ᏂᏓᏳᎾᏓᎴᏅᎢ Hal, Jolene, Joshua, Jonathan, Roshaun ᎠᎴ Joaquin ᎾᏍᎩᏃ ᏚᏂᏯᏅᎮ ᏗᎨᏥᏯᏅᎡᎸᎢ ᎨᏎᎢ. ᎾᏞᎬ ᎤᏂᏯᏅᎲᎢ Nelvin 8, ᎾᏍᎩᏃ ᎠᏲᎤᏟ ᎠᎴ ᎢᏯᏛᏁᏗ ᏧᏓᎴᏅᏓ. ᎦᎵᏉᎦ ᏯᏂ ᏗᏂᏲᏟ ᏧᎾᏕᏘᏴᏓ ᎾᎿ ᏧᏁᎳ ᎠᎴ ᏦᎦᏚ ᎢᏍᏗ ᎢᏧᎾᏕᏘᏴᏓ. --- “ᎠᏯᏃ ᎨᏒ, Ꮭ ᏙᎯᏳ ᎤᎪᏓ ᏗᎦᎸᏫᏍᏓᏁᏗ ᏱᎩ ᎾᎿ ᏍᎪᎯ ᏯᏂ ᎾᏃ ᎠᏂᏔᎵ. ᎢᎦ ᏚᏓᎴᎾ ᎾᎿ ᎠᎵᏍᏓᏴᏗ ᎦᏍᎩᎸ ᎦᏲᏟᎨ ᎤᏜᏅᏙ ᎾᎿ ᏍᎪᎯ ᏯᏂᎢ ᎾᏃ ᎠᏂᏔᎵ. ᎾᎿ ᎠᎵᏍᏓᏴᏗ ᎦᏍᎩᎸ ᎠᎴ ᎾᎿ ᏗᎬᎩᎶᏍᏗ ᎧᏅᏑᎸ, ᎾᎿᏃ ᎠᏕᎶᎰᎯᏍᏗ ᎨᏐ ᏚᏓᎴᎾᎥᎢ,” ᎤᏛᏅ Kay, ᏣᎳᎩ ᎠᏰᎵ ᎨᎳ, ᎤᏛᏅ. --- ᏓᏕᏘᏴᎯᏌ, ᎾᏍᎩ Thompson ᎤᎾᏓᏁᎸ ᎠᏛᏍᎬ ᏓᏂᏅᏑᎵᏍᎬ ᎾᎿ ᏗᏂᏲᏟ ᎤᏂᏴᏍᏗ ᎣᏂᏃ ᏗᎨᏥᏯᏅᎡᎸ ᏗᏂᏲᏟ ᏓᏂᏍᏆᏂᎪᏗᏍᎬ. Kay ᎠᎴ Glen ᎾᏍᎩᏊ ᏅᎩ ᏗᏂᏲᏟ ᏚᎾᏛᎯᏍᏔᏅ ᎤᏅᏌ ᏚᏂᎧᎲᎢ ᎠᎴ ᏃᏊ ᏧᏁᎳ ᏧᏂᎵᏌ ᎠᎴ ᏧᏁᎳ ᎢᏯᏂ ᏔᎵᏁ ᏧᏂᎵᏌ. --- ᎾᎿᏃ Thompson ᎤᎾᎴᏅᎲ ᏓᏂᏯᏂᏍᎬ ᏗᎨᏥᏯᏅᎡᎸ ᏗᏂᏲᏟ ᎾᏍᎩ ᏔᎵ ᏯᎦᏴᎵ ᏑᏓᎵ ᎤᏕᏘᏴᏌᏗᏒ ᎠᎴ ᏚᏂᏍᏆᏂᎪᏔᏂ ᏅᎩᏍᎪ ᏯᏂᎢ ᏗᏂᏲᏟ. Kay ᎤᏛᏅ ᎤᏓᏅᏖᎸ ᏧᏯᏅᏗ ᏗᎨᏥᏯᏅᎡᎸ ᏗᏂᏲᏟ ᎢᎬᏱ ᎾᏃᎢ ᎠᎴ ᏚᏕᎶᏆᎥ ᏯᏛᏗ ᏗᎦᏎᏍᏙᏗ ᎾᏍᎩᎾ, ᎠᏎᏃ ᎤᏁᏟᏴᏒ ᎤᏓᏅᏛᎢ. --- “ᏧᏍᎦᎢᎲ ᎾᏍᎩ ᎤᎾᏂᎩᏍᏗ ᏱᏄᎵᏍᏔᏂ ᏱᏓᎩᎨᏳᎲᎦ ᎨᎵᏍᎬᎢ. ᎦᏓᏅᏖᏍᎬ ᎢᏳᏃ ᏱᏗᎦᏥᏲᏏ ᏃᏒᎾ ᏱᎦᏓᏅᏓᏗ ᎨᎵᏍᎬᎢ. ᎠᏎᏃ ᎠᏆᏓᏅᏖᎸ ᎢᏳᏃ ᏗᏂᏲᏟ ᎾᏍᎩ ᎢᎦ ᏳᎾᎵᏍᏓᏁᎸᎲᏍᎦ, ᏙᎯᏳᏃ ᎠᏯ ᎾᏍᏊ ᎤᏠᏯ ᏱᏂᎦᏛᎦ ᎠᏇᎵᏒ,” ᎤᏛᏅ Kay. “ᎠᏆᏓᏅᏖᎸ ᎢᏴᏓᎭ ᎠᏲᏟ ᎤᏚᎵᏍᎪ ᎢᎸᏢ ᎤᏪᏓᏍᏗ ᎾᎿ ᎣᏍᏓ ᎠᎴ ᏙᎯᎢ ᎠᎴ ᎤᏬᎸᏗ ᎤᏪᏓᏍᏗ ᎠᎴ ᎤᎵᏍᏓᏴᏗᎢ. ᏂᎦᏓ ᎾᎿ ᎠᏂᏲᎪᎢ.” --- ᎤᏛᏅ ᏃᏊ ᎨᏒ Ꮭ ᏙᎯᏳ ᎾᏍᎩ ᏱᎾᏍᏓᏯ ᏗᏲᎯᏍᏗ ᏗᎨᏥᏯᏅᎡᎸ ᏗᏂᏲᏟ ᏅᏗᎦᎵᏍᏙᏗ ᏂᎦᏓᏊ ᎢᏳᏍᏗ ᎠᎾᏂᎩᏍᎪ ᏓᎾᏝᏫᏍᏓᏁᎦ ᎪᎱᏍᏗ ᏧᏅᏂ ᏗᏂᏍᏆᏂᎪᏗᏍᎪ ᎠᎴ ᎠᏁᎪ ᏧᏂᎦᏴᎵᎨᏍᏗᎢ. --- “ᏂᎦᏓᏊ ᎢᏳᏍᏗ ᎦᏥᎵᏃᎮᏗᏍᎪ. “ᎢᎦ ᎣᏍᏓ ᎠᎩᏱᎸᏐ. ᎡᎵᏊᏃ ᎢᎦᏕᎶᏍᎪ ᏅᎾᏛᎾᏕᎬ ᏂᎦᏓᏊ ᎢᏳᏍᏗ ᎾᏍᎩ “ᎦᏥᏍᏆᏂᎪᏔᏅ” ᏗᏂᏲᏟ,” ᎤᏛᏅᎢ. --- ᎢᎦᏓ ᏧᎾᏓᏥ ᎾᏍᎩ ᏗᏂᏲᏟ ᎠᏂThompson ᏧᏂᏍᏆᏂᎪᏔᏅ “ᏧᎾᎵ “ ᏄᎵᏍᏔᏅ ᎾᎿ ᎤᎧᏛᎪᏪᎵ ᎾᎿ ᏗᏓCᎶᏍᏔᏅ ᏓᎾᏓᏁᎰᎢ ᎠᎴ ᎠᏂᏃᎯᏎᎰ Kay ᏄᎾᏛᎾᏕᎬ ᏗᏂᏲᏟ ᏧᏍᏆᏂᎪᏔᏅᎢ. --- “ᎾᏍᎩᏃ(ᏧᎾᏓᏥ) ᎬᎩᏃᎯᏎᎰ ᎬᎩᎨᏳᏒᎢ, ᎠᎴ ᎤᎪᏓ ᎠᎩᏃᎯᏎᎰ ᎯᎠ. ᎠᎴ ᎠᎾᎵᎮᎵᎪ, ᎠᎴ ᎦᏥᏃᎯᏎᎰ ‘ᎾᏆᏛᏁᎸ ᎢᏋᏛᏁᎸ ᎢᎬᏆᏛᏗ ᎨᏒᎢ,” ᎤᏛᏅ. “ᎦᏁᎸᏗᏍᎪ ᏗᏊᎪᏙᏗ ᏂᎨᏒᎾ ᏅᏗᎦᎵᏍᏙᏗ ᏂᎦᎵᏍᏗᏍᏊ ᎨᎶ ᏳᎵᏍᏓᏁᎸᎲᎦ ᎠᎴ ᏯᏍᎦᏅᎦ.” --- Kay ᎠᏗᏍᎬ ᎾᎿ ᏭᎵᎮᎵᏍᏛ ᎾᏍᎩᎾ ᏗᏍᏆᏂᎪᏙᏗ ᏗᎦᏎᏍᏙᏗ ᏗᏂᏲᏟ ᎾᏍᎩ ᏓᎾᏛᏍᎬ ᎠᎴ ᎠᎾᏕᎶᏆᏍᎬ, ᎠᎴᏗᏍᏊ ᏛᏍᏕᎵᏍᎬ ᏗᏂᏲᏟ ᎠᎾᏕᎰᏍᎬ ᎠᎴ ᎠᏂᏍᎦᎲ ᎤᎾᏂᎩᏍᏗ ᏚᏁᏅᏒ ᎾᎿ ᎣᏍᏓ ᎤᏂᏱᎸᏒᎢ. --- ᎢᏳᏃ ᎪᎰᏍᏗ ᏧᏃᎯᏎᏍᏗ ᏱᎩ ᎠᏂᏴᏫ ᎾᏍᎩ ᏯᎾᏓᏅᏖ ᏧᏂᏯᏅᏗ ᏗᎨᏥᏯᏅᎡᎸ ᏗᏂᏲᏟ, ᏱᏕᎧᏃᎯᏏ Ꮭ ᎣᎾᎸᏣᏘ ᏱᎦᎩ, ᏗᎬᏂᏓ ᎠᎴ ᏁᎳᎩ ᎡᎵᏍᏗ ᎢᎦᏓᏃ ᏗᏂᏲᏟ ᎠᏂᏲᎯᎰ ᏃᏒᎾ ᏄᎾᎵᏍᏓᏁᎵᏙᎸᎢ. --- “ᎢᎦᏓᏃ ᏄᎾᎵᏍᏓᏁᎵᏙᎸ……. ᏱᏣᏛᎦᏂ ᏱᏣᏚᎵ ᎦᏌᎾᎵ ᏫᏣᎩᎸᏗ ᎠᎴ ᎢᎴᎯᏳ ᏣᏠᎯᏍᏗ ᏂᎨᏒᎾ. ᎠᏕᎶᎰᎯᏍᏗ ᎢᎦ ᎠᏂᎦᏛᎴᏍᎬ ᎠᎴ ᎤᎾᎵᏍᏓᏁᎵᏙᎲ ᎠᎴ ᎢᎦ ᏍᏓᏯ ᏄᎾᎵᏍᏓᏁᎰ,” ᎤᏛᏅ. “ᎾᏍᎩᏃ ᎢᏳᏍᏗ ᎤᎾᏕᏯᏙᏗᏍᎬ Ꮭ ᎣᏍᏓ ᎬᏩᏓᏅᏓᏗᏍᏗ ᏱᎨᏐᎢ. ᎾᏍᎩᏃ ᏄᏍᏙ ᎠᏁᎰᎢ.” --- ᎾᏍᎩᏃᏍᏊ ᏕᎧᏃᎯᏎᎰ ᎠᏂᏴᏫ ᏗᏯᏅᏗ ᏂᎨᏒᎾ ᏗᎨᏥᏯᏅᎡᎸ ᏗᏂᏲᏟ ᎾᎿ ᎠᏕᎳ ᎠᏛᏅᎢᏍᏛ ᎾᎿ ᏗᏂᏲᏟ. Ꮭ ᎣᏍᏓ ᏱᎩ ᎾᏍᎩ ᏯᏛᏗᎢ, ᎤᏛᏅᎢ. --- “ᎢᏳᏃ ᏙᏳᎪᏛ ᏯᏛᏗ ᏗᎦᏎᏍᏙᏗ ᏗᎨᏥᏯᏅᎡᎸ ᏗᏂᏲᏟ, Ꮭ ᎠᏕᎳ ᏳᏠᏯᏍᏗ.Ꮭ ᎣᏍᏓ ᏯᎾᏈᏱᎭ, ᎠᎴ Ꮭ ᎾᏍᎩ ᏱᏂᏗᎦᎵᏍᏙᏗ ᏴᏯᏂᎭ ᎠᏲᏟ. ᏣᏚᎸᏗᎮᏃ ᎯᏍᏕᎸᏗ ᎠᏲᏟ,” ᎤᏛᏅᎢ. “ᎢᎦᏃ ᎤᎵᎮᎵᏍᏗ ᏗᎦᏎᏍᏙᏗ ᏓᏤᎸ ᎾᎾᎵᏍᏗᏍᎬ ᏗᏂᏲᏟ. ᎾᏍᎩ ᏭᎵᎮᎵᏍᏛ ᎾᎿ ᎯᎠ ᏯᏛᏗ ᎾᏍᎩ ᎠᏯ ᎨᏒ, ᏗᎦᏎᏍᏙᏗ ᏗᏂᏲᏟ ᏓᏤᏠᏍᏙᏍᎬ ᎣᏍᏓ ᎤᏂᏱᎸᏒ ᎠᏁᎲᎢ.”

--- ---
07/10/2014 10:04 AM
ᏓᎵᏆ, ᎣᎦᎵᎰᎹ. – ᏣᎳᎩ ᎠᏰᎵ ᎾᏞᎬ ᎤᎾᎵᎮᎵᏍᏔᏅ ᎼᏏ ᏑᏓᎵᏗᎯ ᏍᎪᎯ ᏧᏕᏘᏴᏓ ᎾᎿ RadioᎢ ᎦᏬᏂᏍᎩᎢ ᎨᏒᎢ ᏚᏙᎥ “ᏣᎳᎩ ᎧᏁᎬ, ᏣᎳᎩ ᏚᏃᏴᎬᎢ,” ᎾᏍᎩᏃ ᏑᏟᎶᏓ ᎢᎪᎯᏓ ᏩᏥ ᎤᏪᏅᏍᏗ ᎨᏐ ᎦᏬᏂᏍᎪ ᎢᏧᎳ ᏣᎳᎩᎭ ᎠᎴ ᎠᎩᎵᏏ ᎠᏠᏯᏍᏙ ᏣᎳᎩ ᏗᎧᏃᎩᏓ, ᏃᎴ ᏓᏟᏃᎮᏗᏍᎪ ᏧᎾᏔᎾᏯ ᎪᎱᏍᏗ ᏳᎾᏅᏔ ᎾᎿ ᏣᎳᎩ ᎠᏰᎵ ᎾᎥ ᏄᎾᏓᎴᏫᏒ ᏓᏂᏁᎸ ᏂᎦᎵᏍᏔᏅᏍᎬᎢ ᎾᏍᎩᏍᏊ ᎢᎧᏃᎮᏍᎪᎢ. --- ᎾᏍᎩ ᎫᏰᏉᏂ ᎧᎸ ᏔᎵ ᏯᎦᏴᎵ ᏅᎩ ᎤᏕᏘᏴᏌᏗᏒ ᏑᏓᎵᏗᎯ ᎢᎬᏱ ᎤᏬᏂᏒ ᎤᏃᎮᏢᏅ ᎾᎿ RadioᎢ. “ᏣᎳᎩ ᎧᏁᎬ, ᏣᎳᎩ ᏚᏃᏴᎬᎢ” ᎾᏍᎩ ᎤᏩᏌ RadioᎢ ᎣᎸᎵᎰᎹ ᎨᏒ ᏣᎳᎩ ᎦᏬᏂᎯᏍᏗ ᎠᏅᏗᏍᎪᎢ. --- “ᎾᏍᎩᏃ ᎢᎬᏱ ᏓᎩᏂᏴᏔᏅ ᎠᎩᏬᏂᏒ ᎾᎿ RadioᎢ, ᎠᎴ ᎢᎦ ᏥᏍᎦᎲ ᎠᎩᎾᏫᏍᎬ. Ꮭ ᎪᎱᏍᏗ ᏯᏆᏅᏖ ᏯᎩᏪᏍᏗ,” ᎠᏗᏍᎬ ᏑᏓᎵᏗᎯ. --- ᏑᏓᎵᏗᎯ, ᎾᎿ ᏜᏯᎬ ᎡᎯᏯ, ᎤᏛᏒ ᏣᎳᎩ ᎢᎬᏱ ᎤᏬᏂᏒᎢ. ᏝᏃ ᎠᎩᎵᏏ ᎠᏂᏬᏂᏍᎩ ᎠᏁᏙᎲ ᎤᏛᏒ ᏱᎨᏎ ᎩᎳ ᎢᎬᏱ ᏗᎦᏂᏙᎯ ᏄᎵᏍᏔᏅ ᏚᏕᎶᏆᎢ. ᎤᏕᎶᏆᎥ ᎤᎪᎵᏱᏗ ᎠᎴ ᎤᏬᏪᎶᏗ ᏣᎳᎩ ᎾᎿ ᏔᎵ ᏯᎦᏴᎵ ᏌᏊ ᎤᏕᏘᏴᏌᏗᏒ ᎾᎿ ᏣᎳᎩ ᎠᏰᎵ ᏓᎾᏕᎶᏆᏍᎬᎢ. ᎤᎴᏅᎲ ᏚᎸᏫᏍᏓᏁᎲ ᎾᎿ ᏣᎳᎩ ᎠᏰᎵ ᏔᎵᏍᎪ ᏦᎢ ᏧᏕᏘᏯᏓ ᎨᎳ ᎠᎪᏎᎸ ᎤᏂᎩᏍᏙᏗᎢ ᎤᏬᏂᎯᏍᏗᎢ RadioᎢᎢ. --- “ᎢᎬᏱ ᎥᏆᏛᏛᎾ ᎾᏍᎩ ᏯᏆᏛᏗ, ᎠᏎᏊ ᎾᏂᏪ ᎨᎵᏍᎬ,” ᎤᏛᏅ. “ᎠᏎᏃ ᏏᏊ ᎥᏆᏛᏛᎾ ᎠᎩᏁᏨ ᏱᎦᏁᎶᏗᏛ ᎠᏆᏛᏅ, ᎠᎴ ᏍᎪᎯ ᎾᏕᏘᏯ ᏂᎦᏁᎶᏗᏍᎪᎢ.” --- ᏑᏓᎵᏗᎯ ᏃᏊ ᏚᎸᏫᏍᏓᏁ Communications ᎤᎾᏙᏢᎯ, ᏕᎦᏂᏴᏗᏍᎪ ᎤᏬᏂᏒ ᏒᎾᏙᏓᏆᏍᏗ ᎢᏳᏓᎵ ᎠᎴ ᏚᎸᏫᏍᏓᏁᎰ ᎠᏰᏟ ᏒᎾᏙᏓᏆᏍᏗ ᎾᎿ ᏣᎳᎩ ᎦᏬᏂᎯᏍᏗ ᏗᎾᏁᎶᏗᏍᎩ ᎤᎾᏓᏡᎬᎢ. --- ᎾᏍᎩᏃ ᏧᏓᎴᏅᎲ ᎦᏬᏂᏍᎬ, ᎤᎪᏓ ᎬᏂᎨᏒ ᏂᎦᎵᏍᏗ ᏣᎳᎩ ᎦᏬᏂᎯᏍᏗ ᎠᎴ ᎢᏳᎾᏛᏁᎵᏓᏍᏗ ᎾᎿ ᎠᏂᏴᏫ ᎡᎶᎯ ᏂᎬᎾᏛᎢ. --- “ᎾᏍᎩᏊᏃ ᎤᏩᏌ ᏯᏙᏢᏍᎦ ᏙᏯᏗᏢ ᏣᎳᎩ ᎠᏰᎵ ᎤᎾᏛᎪᏗ ᏣᎳᎩ ᎦᏬᏂᎯᏍᏗ,” ᎠᏗᏍᎬ ᏑᏓᎵᏗᎯ. “ᎠᏂᏴᏫᏃ ᏗᎾᏟᏃᎮᏍᎪ ᎢᏅᎯ ᎠᏁᎯ ᏯᏛᎾ Canada ᎠᎴ Australia ᎬᎩᏃᎯᏎᎰ ᎠᎾᏛᏓᏍᏗᏍᎬ RadioᎢ. ᏌᏊ ᎠᏍᎦᏯ ᏓᏳᏟᏃᎮᏢ Canada ᎡᎯ ᎧᏃᎮᏍᎬ ᏕᎦᏛᏓᏍᏗᏍᎪ ᏂᎦᏓ ᏣᎳᎩ ᏗᎧᏃᎩᏍᏗ Ꮎ RadioᎢ ᎢᎦ ᎣᏍᏓ ᎠᏆᏓᏅᏓᏗᏍᏗᏍᎪ ᎤᏠᏯᏊ ᏥᎦᏓᏬᏍᎪ ᏥᏥᏙᎪ ᎠᎹ ᏥᏓᎦᏍᏚᏟᎪᎢ. ᎠᏂᏴᏫ ᏂᎬᎢ ᏗᏁᎯ ᎬᎩᏃᎯᏎᎰ ᎤᏂᎸᏉᏛ ᏧᎾᏛᏓᏍᏙᏗᎢ.” --- ᎯᎠ RadioᎢ ᏥᏬᏂᏍᎬ ᎾᎿ ᎯᏍᎩ ᏂᏚᏙᏢᎭ ᎭᏫᎾᏗᏝ ᏣᎳᎩ ᎠᏰᎵ ᏓᏟᎶᎥ ᎠᎴ ᎬᏛᎪᏗ ᎾᎿ ᎯᎠ ---  http://www.cherokee.org/News/RadioShow.aspx . --- ᏓᎵᏆ --- KEOK 102.1FM-- ᎤᎾᏙᏓᏆᏍᎬᎢ ᏂᏕᎦᎵᏍᏔᏁᎬ ᏧᏁᎳ ᎠᎴᏂᏍᎩ ᏐᏁᎳ ᎢᎪᎯᏓ ᏌᎾᎴ. --- KTLQ 1350AM--- ᎤᎾᏙᏓᏆᏍᎬᎢ, ᎢᎦ ᎠᎴᏂᏍᎩ ᏌᏊ ᎢᎪᎯᏓ., ᎠᎴ ᏦᎢᏁᎢᎦ, ᎯᏍᎩ ᎠᎴᏂᏍᎩ ᏑᏓᎵ ᎢᎪᎯᏓ ᏒᎯᏱᏯ. --- ᎦᎴᎼᎢ --- KRSC 91.3 FM--- ᎤᎾᏙᏓᏆᏍᎬ, ᎢᎦ ᎠᎴᏂᏍᎩ ᏌᏊ ᎢᎪᎯᏓ, ᎠᎴ ᏙᏓᏈᏕᎾ, ᏧᏁᎳ ᎠᎴᏂᏍᎩ ᏐᏁᎳ ᎢᎪᎯᏓ ᏒᎯᏱᏯ. --- ᏙᏧᏓᏢᎥᎢ --- KGND 1470 AM --- ᎤᎾᏙᏓᏆᏍᎬ, ᏐᏁᎳ ᎠᎴᏂᏍᎩ ᏍᎪᎯ ᎢᎪᎯᏓ ᏌᎾᎴᎢ. --- ᎫᎪ --- KWON 1400 AM--- ᎤᎾᏙᏓᏆᏍᎬ, ᏐᏁᎳ ᎠᎴᏂᏍᎩ ᏍᎪᎯ ᎢᎪᎯᏓ ᏌᎾᎴᎢ.

--- ---
07/07/2014 08:37 AM
ᎦᏓᏲᏍᏗ ᎦᏚᎲ, ᎣᎦᎵᎰᎹ. – ᏣᎳᎩ ᎠᏰᎵ ᎾᏍᎩ ᏕᎭᎷᏱ ᏔᎵᏍᎪ ᎦᎵᏉᎩᏁ ᎤᎾᎵᏍᎪᎸᏔᏅ 120,000 ᏗᎾᏕᏲᎲᏍᎩ ᎾᎿ ᏏᏉᏱ ᏍᎦᏚᎩ ᎾᏍᎩ ᎣᏍᏓ ᎢᎬᏁᏙᏗ ᎠᎴ ᎠᎵᏏᏅᏙᏗ ᎾᏍᎩ ᏧᎾᏕᎶᏆᏍᏗ ᎠᏓᏁᎸ ᎾᎿ ᎤᎾᏁᏍᎨᎮ ᎾᎥᏂᎨᏍᏓ ᏍᎪᎯᏧᏈ ᎾᏕᏘᏯ. --- Peter Newbury, ᏗᎾᏕᏲᎲᏍᎩ ᏴᏫ ᏧᏁᏓᏍᏗ ᎠᎴ ᏧᎾᏠᎯᏍᏗ ᎠᏰᏟ ᎧᏁᏥᏩᏙᎯ, ᎾᏍᎩ ᎠᏂᎳᏍᏓᏢ ᎤᎾᏓᏁᎸ “ᎠᏂᎩᏍᏗ” ᎾᏍᎩ ᎤᎾᏙᏢᎯ ᎾᎿ ᏫᏗᎦᏛ ᏅᏗᎦᎵᏍᏙᏗ ᎾᏍᎩ Walton ᏏᏓᏁᎸ Foundation in Bentonville, Ark., ᎤᏠᏯ ᎢᎦ ᏛᎾᎵᏍᎪᎸᏔᏂ. --- “ᎾᏍᎩ ᏍᎪᎯᏧᏈ ᏔᎵᏍᎪᎯ ᏃᏊ ᏔᎵᏧᏈ ᏅᎩᏍᎪᎯ ᎠᎴ ᎾᏍᎩ ᎠᏍᏕᎵᎭ ᎾᎿ ᎠᏓᏁᎸᎢ (ᏧᎾᏕᎶᏆᏍᏗ), ᎠᎴ ᎾᏍᎩ ᏩᎦᏙᏔᏅ ᏃᏊ ᎨᏒᎢ,” ᎤᏛᏅᎢ Newbury. --- ᎣᏂᏃ ᎤᏂᏍᏆᏛ ᎨᏎᏍᏗ, ᎾᎿ ᏦᎢ ᎢᏗᏲᏓᏢᎯ ᏧᎾᏕᎶᏆᏍᏗ ᎠᏓᏁᎸ ᏃᏊ ᏧᎾᏓᎴᏅᎯ ᎧᏃᎮᏍᎩ ᎠᏰᏟ ᎠᎴ ᎤᏪᏘ ᎠᏍᏆᏂᎪᏙᏗ ᎨᏎᏍᏗ ᎠᎴ ᏧᏂᎸᏫᏍᏓᏁᎯ ᏧᏂᏴᏍᏗ. ᏦᎢᏁ ᎠᏲᏓᏢᎲ ᏔᎵᏧᏈ ᏕᎦᏍᎩᎴᏍᏗ ᏃᎴ ᎾᏍᏊ ᎣᏍᏓ ᎾᏅᏁᎭ. --- ᏧᎾᏕᎶᏆᏍᏗ ᎠᏓᏁᎸ ᎾᎿ ᎤᎾᏁᏍᎨᎲᎢ ᏐᏁᎳᏚ ᎢᏍᎪᎯᏧᏈ ᎦᎵᏆᏚ ᎤᏕᏘᏴᏌᏗᏒᎢ ᎠᎴ ᎾᎿ ᎢᎬᏱ ᏧᎾᏕᎶᏆᏍᏗ ᎾᎿ ᏗᎾᏕᏲᎲᏍᎩ ᏂᏓᏳᏓᎴᏅᏓ ᏐᏁᎳᏚ ᎢᏍᎪᎯᏧᏈ ᎦᎵᏆᏚ ᎤᏕᏘᏴᏌᏗᏒ ᎤᏂᏑᎵᎪᏨ ᏐᏁᎳᏚ ᎢᏍᎪᎯᏧᏈ ᏐᏁᎳᏚ ᎢᏍᎪᎯᏧᏈ ᏅᎩᏍᎪ ᏧᏁᎳ ᎤᏕᏘᏴᏌᏗᏒᎢ ᎾᎿ ᏧᎾᏕᎶᏆᏍᏗ ᏧᎵᏍᏚᏅᎢ. ᎾᎿ ᏐᏁᎳᏚ ᎢᏍᎪᎯᏧᏈ ᏁᎵᏍᎪ ᎠᎴ ᏐᏁᎳᏚ ᎢᏍᎪᎯᏧᏈ ᏐᏁᎳᏍᎪ ᎤᏕᏘᏴᏌᏗᏒ, ᎾᎿ ᎠᏓᏁᎸᎢ ᎤᏍᏆᎸᎡᎸ ᏗᏕᏲᎲᏍᎩ ᎪᎦ ᏚᏁᏙᎸᎢ. --- “ᎾᏍᎩ ᎦᎵᏦᏕ Ꮟ ᎤᏝᏂᎩᏓ ᎠᎴ ᎤᏛᏅᎢᏍᏗ ᎤᏕᎱᎯᏐᏗᎢ” ᎤᏛᏅᎢ Newbury. --- ᎾᎿ ᏓᏂᎳᏫᎥ, ᏣᎳᎩ ᎠᏰᎵ ᎠᏂᏁᏥᏙ ᎤᎾᏖᎳᏛ ᏗᎾᏕᏲᎲᏍᎬ ᎠᏂᏁᏥᏙ ᎠᎴ ᏍᎦᏚᎩ ᎠᏁᎳ ᎾᎿ ᎤᎾᎵᎮᎵᏍᏗ ᎾᎿ ᏧᎬᏩᎶᏗ ᎤᏂᎩᏒ ᎠᏂᏣᎳᎩ ᎤᎾᎵᏍᎪᎸᏔᏅ ᎠᎴ ᎾᎿ Walton Family Foundation. --- “ᎦᎵᎡᎵᎦ ᎾᎿ ᎨᏥᎪᎵᏰᏓ ᎨᏒ ᎪᎯ ᎢᎦ ᎾᎿ ᏣᎳᎩ ᎠᏰᎵ, ᎤᏠᏯᏍᏗ ᏣᎳᎩ ᎠᏰᎵ ᏗᎦᎸᏫᏍᏓᏁᏗᎢ, ᎾᏍᎩ Ꮎ ᎤᎾᏙᏢᏒ ᎾᎿ ᎠᎾᏓᏁᏢᏍᎦ 120,000. ᎠᏙᏢᏍᎦ ᎯᎠ ᎠᏕᎳ ᎠᏅᎯᏴ ᏭᎷᎯᏍᏗᎢ ᎤᏠᏯ ᎾᎿ ᏂᏓᏳᎾᎵᏍᎪᎸᏔᏅ Walton Family Foundation. ᎾᏍᎩ ᏙᎯᏳ ᎣᏍᏓ,” ᎠᏗᏍᎬ ᏔᎵᏁ ᎠᏓᎴᏁᎯ ᎤᎬᏫᏳᎯ Joe Crittenden. “ᏗᎾᏕᏲᎲᏍᎩ ᎤᎪᏓ ᎤᎵᏍᎪᎸᏔᏅ ᎾᎿ ᎠᏂᏣᎳᎩ ᏗᎾᏛᏍᎩ ᎾᎿ ᎤᏴᏢᎧᎸᎬ ᎢᏗᏢ ᎣᎦᎵᎰᎹ. ᎾᏍᎩᎾ ᏗᎾᏕᏲᎲᏍᎩ ᏧᎾᏁᏍᎨᎮ ᎾᎿ ᎠᏂᏴᏫᏯ ᎬᏥᏁᎸ ᎦᏙ ᎨᏎᎢ, ᎾᏍᎩᏃ ᏌᏊ ᎢᎬᏱ ᏧᎾᏕᎶᏆᏍᏗ ᎨᏎ ᎾᎿ ᎠᏁᎯᏯ ᏗᏂᏲᏟ ᏧᎾᏕᎶᏆᏍᏗᎢ. ᎢᎸᏍᎩ ᎢᏳᎾᏓᏁᏟᏴᏓ ᎠᏂᏣᎳᎩ ᏗᏂᏲᏟ ᎯᎠ ᏧᎾᏕᎶᏆᏍᏗ ᎠᏓᏁᎸᎢ ᎾᎿ ᎤᎵᏍᎪᎸᏔᏂ ᏚᎾᏛᏏ ᎠᎴ ᎤᎾᏙᏢᏅ. ᎾᏍᎩᏃ ᏂᏗᎦᎵᏍᏙᏗ ᎤᎵᏍᎨᏓ ᎦᎫᏍᏛᏗ ᎯᎠ ᎠᎵᏏᏅᏙᏗ ᎪᎯ ᎢᎦ.” --- ᏗᎾᏕᏲᎲᏍᎩ ᎤᏙᏢᎾ ᏁᎳᏚ ᎢᏍᎪᎯᏧᏈ ᏔᎵᏍᎪ ᎤᏕᏘᏴᏌᏗᏒ ᎾᎥ Russellville, Ark., ᎠᏎᏃ ᎤᏂᎲᏎ ᏁᎳᏚ ᎢᏍᎪᎯᏧᏈ ᏦᏍᎪᎯ ᎤᏕᏘᏴᏌᏗᏒ ᎤᏂᏲᏢ ᏃᏊ ᏧᏙᏢᎭ ᎾᎥ ᏗᎦᏓᏲᏍᏗᎢ, ᎾᏍᎩᏃ ᎣᎦᎵᎰᎹ ᏩᎦᏴᎵᏴ ᏧᎾᏕᎶᏆᏍᏗᎢ. ᏚᏃᏍᏔᏅᏃ ᎾᎿ ᎠᎵᏣᏙᎲᏍᎩ Rev. Timothy Dwight of Yale University, ᎾᏍᎩᏃ ᎠᏥᏅᏏᏓ “ᎤᏁᏉᏣ ᎣᏍᏓ ᏧᏙᏍᏓ ᎾᎿ ᎤᎪᏓ ᏗᏕᎶᏆᏍᏗ ᏗᎦᎸᏫᏍᏓᏁᏗ ᎤᏂᏍᏆᏛ ᎾᎿ ᎠᏂᏣᎳᎩ ᎠᏂᏴᏫᏯᎢ,” ᎪᏪᎳᎾᎥᎢ ᎾᎿ Chronicles ᎾᎿ ᎣᎦᎵᎰᎹ. --- Warren Schaub ᎾᎿ ᎣᎦᎵᎰᏦᏏᏗ ᎡᎭ ᎤᏪᏙᎸ ᎾᎿ ᎠᎾᎵᎮᎵᏍᏗᏍᎬ ᎤᏚᏓ Frederick Schsub, ᎾᏍᎩ ᎤᎷᏤ ᎠᏂᏴᏫᏯ ᎠᏁᎲ ᎾᎿ ᏁᎳᏚ ᎢᏍᎪᎯᏧᏈ ᏐᏁᎳᏍᎪ ᎯᏍᎩ ᎤᏕᏘᏴᏌᏗᏒᎢ ᏂᏓᏳᏂᎩᏓ Parsons, Kan., ᎾᏍᎩ ᎠᏕᏲᎯ ᎠᎵᏣᏙᎲᏍᎩ ᎨᏎ ᎾᎿ ᎯᏍᎩ ᎠᏂᏣᎳᎩ ᏧᏂᎳᏫᏍᏗᎢ. --- ᏃᏊᏃ ᏓᎵᏣᏙᏁᎲ ᎠᏂᏣᎳᎩ ᎠᏂᏴᏫ ᎾᎿ ᎯᏍᎩ ᏧᏕᏘᏴᏓ, ᏗᎾᏕᏲᎲᏍᎩ ᏗᎾᏓᏘᏂᏙ ᎤᎾᏛᏛᏅ ᎤᏪᏓᏍᏗᏊ ᎠᎴ ᎤᏍᏚᎢᏐᏗ ᏧᎾᏕᎶᏆᏍᏗᎢ. --- “ᎤᎵᏍᏚᎢᏒᎢ ᎠᎴ ᎠᏂᏍᏚᎲᏍᎬ ᎤᏳᏩᎪᏓ, ᎠᏎᏃ ᎠᏍᏚᎲ ᎾᎯᏳᎢ. ᎤᎾᏟᏃᎮᏔᏅ ᎤᏍᏚᎢᏍᏗ ᎾᎿ ᎤᏙᏢᏒ ᎠᎴ ᎤᏛᏅᎢᏍᏙᏗ. ᎤᏩᏌ ᎠᎴ ᎤᏍᏕᎵᏍᎩ ᏄᎾᏛᏁᎸᎢ,” ᎤᏛᏅ Schaub. --- Frederick ᎧᏁᏥᏙᎯ ᎨᏒ ᏗᎾᏕᏲᎲᏍᎩᎢ ᎠᏓᎴᏂᏍᎩ ᏐᏁᎳᏚ ᎢᏍᎪᎯᏧᏈ ᎤᏕᏘᏴᏌᏗᏒ ᎠᏓᎴᏂᏍᎩ ᏈᏁᎳᏚ ᎢᏍᎪᎯᏧᏈ ᏌᏚ ᎤᏕᏘᏴᏌᏗᏒ ᎢᎪᎯᏓ ᎤᏓᏅᏍᏗ ᏄᎵᏍᏔᏅ ᎠᏂᏍᏆᏂᏃ ᏭᏂᎶᎯᏍᏗ ᏄᎵᏍᏔᏅᎢ ᏅᏗᎦᎵᏍᏙᏗ ᎤᏓᎵᎢ ᎤᏂᎬᎬ ᎤᎧᏲᏗᎨ ᎤᏃᎴᎢ ᏙᎯ ᎤᏕᏗᎢ. Warren Schaub ᎤᏙᏓ, Dwight, ᎾᎿ ᎤᏕᏅᎢ ᏗᎾᏕᏲᎲᏍᎩᎢ. --- ᎾᏍᎩᏃ ᎠᏂᏴᏫᏯ ᏧᎾᏕᎶᏆᏍᏗ ᎤᎾᎵᏏᎾᎲᏍᏙᏗ ᏧᎾᏕᎶᏆᏍᏗ ᏚᎾᏕᎶᏆᎥ ᏗᏂᏲᏟ ᎾᎿ ᏍᎪᎯᏧᏈ ᏐᏁᎳᏚ ᏧᏕᏘᏴᏓ, ᏓᎾᏕᎶᏆᏍᎬ ᏯᏛᏁᎵᏓᏍᏗᎢ, ᏗᏕᎶᏆᏍᏗ ᎠᎴ ᏗᏁᎶᏗ ᎤᎬᏩᏟ ᎾᎿ ᏧᏂᏍᏚᏅ ᎢᎪᎯᏓ ᎾᎿ ᏐᏁᎳᏚ ᎢᏍᎪᎯᏧᏈ ᏅᎩᏍᎪ ᏧᏁᎳ ᎢᎪᎯᏓ. ᎤᎵᏍᏚᎢᏒᎢ ᎾᎿ ᏐᏁᎳᏚ ᎢᏍᎪᎯᏧᏈ ᎯᎦᏍᎪ ᏌᏊ ᎤᏕᏘᏴᏌᏗᏒ ᎾᎿ ᏧᏁᏓᏍᏗ ᎠᎴ ᏧᎾᏠᎯᏍᏗᎢ ᎠᏰᏟ ᎠᎴ ᏂᎬᏱᎵᏒ ᎤᏂᎪᏓ ᎠᏂᏴᏫ ᎠᏁᏙᎲ ᏂᏓᏕᏘᏴᎯᏒᎢ. --- ᎪᎯ ᎢᎦ, Ꮟ ᏓᏓᏁᎸ ᎠᎴ ᎩᎶ ᏳᏚᎵ ᏧᏅᏙᏗ ᎠᎵᏍᎪᎸᏓ ᏧᎾᏙᎵᏍᏗ ᎾᎿ ᏏᏓᏁᎸ ᏥᏓᎾᏓᏟᏏᏍᎪᎢ ᏱᎩ, ᏓᎾᏠᏍᎬᎢ ᎠᎴ ᏄᏓᎴ ᎪᎱᏍᏗ ᏱᎩ ᎠᎴ ᎪᎦ ᏥᏓᏁᏙᎱ ᏗᎾᏕᎶᏆᏍᎩ ᏗᏂᏲᏟ, ᎠᏗᏍᎬ Newbury. --- “ᏙᎯᏳ, ᏱᏣᏂᎬᎦ ᏗᏣᏠᎯᏍᏗ, ᎠᎵᏍᏓᏴᏗ, ᎠᎴ ᏣᏢᏗᎢ, ᎾᎿ ᎤᏙᏢᏒ ᎾᏍᎩ ᎯᎠ,” ᎤᏛᏅ. --- ᏗᎾᏕᏲᎲᏍᎩ ᎾᏍᎩ ᎠᏕᎳ ᎪᏢᏍᎩ ᏂᎨᏒᎾ ᎠᏂᏔᎵ ᏚᏃᏢ ᎠᏂᏁᏥᏙ: Dwight Mission Inc. ᎠᎴ Agency for Dwight Mission. ᎤᎪᏛ ᎠᏕᎶᏆᏍᏗ, visit www.dwightmission.org.

--- ---
06/25/2014 08:17 AM
ᏓᎵᏆ, ᎣᎦᎵᎰᎹ – ᎾᏍᎩ ᎪᏢᎯᏌᏅ ᏣᎳᎩ ᎦᏬᏂᎯᏍᏗ ᏕᎪᏪᎸ, ᎾᎿ ᏣᎳᎩ ᎠᏰᎵ ᏗᎾᏁᎶᏗᏍᎩ ᎤᎾᏙᏢᎯ ᎾᏍᎩ ᎣᏍᏓᏂᏓᏅᏁ ᏕᎪᏪᎸ ᏣᎳᎩ ᎢᏤ ᎧᏃᎮᏛ ᏓᏠᎯᏍᏛ, ᎾᏍᎩ ᎠᎹᎵᎦ ᎪᏪᎵ ᏗᎦᎸᏉᏓ ᎤᎾᏙᏢᎯ ᏗᎾᏁᎶᏔᏁ ᎠᎴ ᏚᏂᎴᏴᏔᏁ ᎾᎿ ᏁᎳᏚ ᎢᏍᎪᎯᏧᏈ ᏑᏓᎵᏍᎪ ᏧᏕᏘᏴᏌᏗᏒᎢ. --- “ᏚᏂᏁᏴᏔᏁ ᏁᎳᏚ ᎢᏍᎪᎯᏧᏈ ᏑᏓᎵᏍᎪ ᎤᏕᏘᏴᏌᏗᏒ, ᎠᎴ ᎾᎯᏳ ᏂᏓᏂᎴᏴᏗᏍᎪ,” ᎤᏛᏅ ᏣᎳᎩ ᎠᏰᎵ ᎦᏬᏂᎯᏍᏗ ᎤᎾᏙᏢᎯ ᎦᏁᏥᏙᎯ Roy Boney. “ᎯᎠ ᏚᏂᎴᏴᏔᏅ ᏂᏓᏳᏓᎴᏅ ᎠᎹᎵᎦ ᎪᏪᎵ ᏗᎦᎸᏉᏓ ᎤᎾᏙᏢᎯ ᎾᏍᎩ ᎢᎦᏓ ᏗᎦᎵᏓᏍᏔᏅ ᎨᏒ ᎠᎴ ᎤᏍᏗ ᏧᏓᏉᏅᏓ ᎤᏍᏗᏓᏅ ᎾᎿ ᎠᏣᎳᎩ ᎠᏂᏬᏂᏍᎩ ᎤᎾᏕᎶᎰᏒ ᎠᎴ ᎤᎾᏅᏛ ᎾᎿ ᏍᎪᎯᏧᏈ ᏅᎩᏍᎪᎯ ᏧᏕᏘᏴᏓ.” --- ᎤᏤᏟᏍᏗ ᏗᏁᎶᏗᏍᎩ Durbin Feeling ᎠᎴ ᏗᎾᏓᏅᏟ Russell, ᎾᏍᎩ ᎾᎾᏛᏁᎲ ᎢᎬᏱ ᎤᎾᎴᏅᎲ ᏓᏂᎴᏴᏗᏍᎬ ᎾᎿ ᏓᎾᏛᏛᎲᏍᎬ ᏭᏅᎪᏛᎢ ᏗᎾᏁᏕᏗᏍᎩ ᎤᎾᏙᏢᎯ ᎠᏂᏯᎢ. --- “ᎤᎪᏓ ᏧᏓᎴᏅᏓ ᎢᎦᏪᏍᏗ ᏲᏁᎦ Ꮭ ᏱᎦᏴᏁᎶᏓ ᎠᏣᎳᎩ ᏱᏂᎦᏴᎬᎦ ᎾᎿ ᎠᏂᏴᏫ ᎠᎾᏓᏅᏖᏍᎬ,” ᎠᏗᏍᎬ Durbin. “ᎢᎦᏤᎵ ᎢᎩᏬᏂᎯᏍᏗ (ᏣᎳᎩ) ᎢᎦᎢ ᎨᏒ ᏄᏍᏛ ᎧᏃᎮᏗ.” --- ᏧᏓᎴᏅᎲᎢ ᏚᏂᎴᏴᏔᏅ ᎾᏍᎩ ᏣᎳᎩ ᎢᏤ ᎧᏢᎮᏓ ᏓᏠᎯᏍᏛ Ꮭ ᏱᏂᏗᎬᎾ ᏗᎩᎦᎩ ᏱᏗᎪᏪᎳ, ᎾᏍᎩ ᎧᏃᎮᏍᎩ ᎾᏍᎩᎾ ᏥᏌ ᎤᏬᏂᏒ. ᎾᏍᎩᏃ ᎯᎠ ᎠᎵᏍᏆᏛᎢ, ᎾᏍᎩ ᎣᏍᏓ ᎢᎬᏁᎸᎯ ᎨᏎᏍᏗ ᎾᎿ ᏁᎳᏚ ᎢᏍᎪᎯᏧᏈ ᏑᏓᎵᏍᎪ ᏗᏁᎶᏔᏅ ᏃᏊ ᎤᏁᏨ ᏥᏌ ᏗᎩᎦᎨ ᏗᎪᏪᎳ ᎨᏎᏍᏗ. --- “ᏙᏍᏗᏩᏘᏃ ᎢᎦᏓ ᏕᎪᏪᎸ ᎾᏍᎩ ᎾᎯᏳ ᏥᎨᏎ ᏧᏅᏔᏅᎢ ᎾᎿ Ꮭ ᏱᏗᏛᏗᏍᎪᎢ,” ᎠᏍᏍᎬ Durbin. “ᏙᎩᏅᏔᏅᎢ ᎢᏃᏳ ᏱᏓᏙᎵᎦ ᎾᎿ ᏲᏁᏁᎦ ᏕᎪᏪᎸᎢ, ᎣᏍᏓ ᏱᏂᎦᎵᏍᏗᎢ. --- ᎠᏎᏃ ᎢᎦᏓ ᏗᎧᏁᎢᏍᏗ ᏕᎩᏲᏎᎳ ᏂᏛᏓᎴᏂᏍᎩ ᏁᎳᏚ ᎢᏍᎪᎯᏧᏈ ᏁᎳᏚᎢᏍᎪᎯᏧᏈ ᎤᏕᏘᏴᏌᏗᏒᎢ.” --- Boney ᎠᏗᏍᎬ ᎾᎿ ᏁᎳᏚ ᎢᏍᎪᎯᏧᏈ ᏥᎨᏒ ᎯᎸᏍᎩ ᎠᏂᏴᏫ, ᎠᏠᏯᏍᏗ ᎤᎬᏫᏳᎯ Charles Hicks; ᏣᎳᎩ ᏧᎴᎯᏌᏅ ᏗᎦᎴᏅᏗᏍᎩ Elias Boudinot; ᎠᏥᏅᏏᏓ Samuel Worcester ᎠᎴ ᏣᎳᎩ Presbyterian ᎠᎵᏣᏙᎲᏍᎩ, ᏗᏙᎩᏯᏛ ᎾᏍᏊ ᎠᎴ ᏣᎳᎩ ᏧᎴᎯᏌᏅ ᎠᎵᏍᏕᎵᏍᎩ ᏗᎦᎴᏴᏗᏍᎩ Stephen Foreman ᏂᎦᏓ ᏚᏂᎸᏫᏍᏓᏁᎸ ᎾᎿ ᏣᎳᎩ ᎢᏤ ᎧᏃᎮᏓ ᏓᏠᎯᏍᏛ ᎪᏪᎵ. --- ᏃᏊᏃ ᎯᎠ ᏣᏃᏢᏍᎦ ᎠᎵᏍᏆᏛ, ᎾᏍᎩ Ꮭ ᎠᏎᏢ ᏱᎩ, Jeff Edwards ᎾᎿ ᏣᎳᎩ ᎠᏰᎵ ᎦᏬᏂᎯᏍᏗ ᏖᎦᎾᎳᏥ ᏛᏃᏢᎾ ePub ᎾᏍᎩ ᏣᎳᎩ ᎢᏤ ᎧᏃᎮᏛ ᏓᏠᎯᏍᏛ ᎾᎿ ᎠᏎᏊ ᏙᏛᏂᏅᎾ. ᎾᎿ ePub ᎾᏍᏊ ᎠᏎᏊᎢ, ᎠᏍᏚᎢᏓ standard ᎾᏍᎩ digital ᏗᎪᏪᎵ, ᎾᏍᎩ ᏯᎵᏍᎪᎸᏓ ᎯᎠ ᏗᎪᏪᎳᏅ ᏗᎪᎵᏰᏗ ᎢᎸᏍᎩ ᎢᏳᏓᎴ ᎾᏍᎩ eBook ᏗᎪᎵᏱᏗᎢ. --- Russell ᎠᏗᏍᎬ ᎢᎬᏙᏗ ᏣᎳᎩ ᎢᏤ ᎧᏃᎮᏓ ᏓᏠᎯᏍᏛ ᎾᎿ eBook ᎬᎾᏅᏙᏗ ᎤᏚᎩ ᎬᏗ ᎾᎿ ᎤᎵᏍᎨᏓ ᏯᏂᏱᎸᎾ ᎣᏂ ᏥᏛᎾ ᏧᏂᏢᏍᏗ ᎪᏪᎵ ᏧᎭᎨᏓ ᏧᏂᎪᎵᏱᏗᎢᏅ. --- ᏣᎳᎩ ᎦᏬᏂᎯᏍᏗ ᎤᎾᏙᏢᎯ ᎾᏍᎩ ᎠᏂᎪᎵᏱ ᏧᏂᎴᏴᏙᏗ ᎾᎿ ᎢᏤ ᎧᏃᎮᏓ ᏓᏠᎯᏍᏛ ᎾᎿ ᎪᏪᎵ ᏗᎪᏪᎵ, ᎾᏍᎩ ᏯᏠᏯᏍᏗ ᎾᏍᎩ ᎢᎬᏯᏗᏢ ᏥᏕᎪᏪᎶ ᎾᎿ ᏂᏙᏓᏳᏂᎴᏴᏔᏅ ᎨᏒᎢ ᎾᎿ ᎠᎾᏁᎶᏗᏍᎩ ᎤᎾᏓᏡᎬᎢ ᏱᎪᏪᎵ ᎢᏳᏍᏗ ᏄᎾᏛᏁᎸ ᏚᏂᎴᏴᏔᏅ ᏚᎾᏁᎶᏔᏅ ᎠᎴ ᏂᎦᏓ ᏄᎵᏍᏔᏅ ᏕᎦᏃᏣᎸ ᎾᎿ ᏗᏣᎳᎩ ᎢᏤ ᎧᏃᎮᏛ ᏓᏠᎯᏍᏛ ᏂᏛᎬᏩᏓᎴᏅᏓ ᏥᏚᏬᏢᏁ ᏗᎪᏪᎶᏙᏗ ᎾᏍᎩ ᏏᏉᏯ. --- “ᏥᏛᎾᎢ ᏚᎾᏛᏏᏗᏒ ᎯᎠ ᏱᏚᏂᎾᎢ ᎠᏯᏃ Ꮭ ᎾᏍᎩ ᏱᎩᎮᎢ,” ᎤᏛᏅ Durbin.

--- ---
06/18/2014 08:33 AM
ᏓᎵᏆ, ᎣᎦᎵᎰᎹ. – ᏣᎳᎩ ᎠᏰᎵ Transit ᎾᏞᎬ ᎤᏂᎪᏔᏅ ᏍᏗᎵᏪᎵ ᎾᎿ ᏅᏬᏘ ᎦᎶᏍᎩ ᏫᎦᎷᎩ ᎾᎿ KI BOIS ᎤᏙᏢᏒ Transit System ᎾᏍᎩ ᏣᎳᎩ ᎠᏰᎵ ᏧᏂᎸᏫᏍᏓᏁᎯ ᎠᎴ ᎾᎿ ᏗᏂᏁᎳ ᎤᎾᏦᏗ ᎦᏲᏟᎨ ᎢᎬᏁᎸ ᏚᏂᎬᏩᎶᏛᎢ. ᎾᎿ KATS ᎡᏙᎯ ᎤᏂᏍᏚᎢᏍᏗ ᎨᏒ ᏕᎭᎷᏱ ᏥᎧᎸ ᎦᎵᏆᏚᏏᏁᎢ. --- ᏣᎳᎩ ᎠᏰᎵ Transit ᎧᏁᏥᏙ Michael Lynn ᎠᏗᏍᎬ ᎤᏪᏓᏍᏗ ᎣᏍᏓ ᏃᎬᏁᎸ ᎣᎦᎵᎪᎯ ᏣᎳᎩ ᎠᏰᎵ Career ᏗᏂᏍᏕᎵᏍᎩ. ᎠᏗᏍᎬ Career ᏗᏂᏍᏕᎵᏍᎩ ᎤᎾᎵᏍᏕᎸᎲ ᎪᏢᏅ CNT’S ᎤᏪᏓᏍᏗ ᏅᏗᎦᎵᏍᏙᏗ ᎤᏂᏍᏕᎵᏍᎪ ᎤᏁᏲᎲᏍᎪ ᏧᏂᎸᏫᏍᏓᏁᎯ ᏧᏓᎴᏅᏓ ᎠᏂᎳᏍᏓᏢ ᏧᏂᏆᏂᏲᏍᏗ ᏕᎪᏢᏒ ᏓᎢᏒ ᎾᎿ ᏣᎳᎩ ᎠᏰᎵ ᎢᎬᎾᏕᎾ ᎤᏙᏢᏒᎢ. --- “ᏌᏊ ᎦᏅᏅ ᎤᎶᎯᏍᏗ ᏂᏛᏂᎩᏍᎩ ᏓᎵᏆ ᎾᎿ ᎦᏚᏏ ᏫᎦᎷᎩ, ᏃᎴᏍᏊ ᏍᏗᎵᏫᎵ ᎠᏂᎩᏍᎩ ᏅᏬᏘ ᏫᎦᎷᎩ ᎾᏍᎩ ᏃᏊ ᎠᏓᎴᏂ, ᎾᎿ ᏂᎦᏓ ᎤᎾᏓᏅᏖᎸ Career Services,” ᎤᏛᏅ Lynn. “ᏙᏳᎪᏛ ᎧᏃᎮᏗ, Career ᏗᏂᏍᏨᎸᎯᏙ ᎠᎾᎵᏍᎪᎸᏗ ᎤᎾᏈᏴᏔᏂᏓᏍᏗ ᏓᏂᎩᏏᏙᎲᎢ ᏧᏪᏓᏍᏗᎢ.” --- ᎢᏧᎳ ᏕᎦᏅᏅ ᎾᏍᎩᎾ ᎣᏍᏓ ᏂᏙᎬᏗ ᏧᏪᏓᏍᏗ ᎨᏎᏍᏗ, ᎢᏳᏍᏗ ᎧᏃᎮᏍᎬ ᎢᏳᏍᏗ ᎧᏃᎮᏍᎬ ᏧᏪᏓᏍᏗ ᏓᏟᎶᎥ ᎾᏍᎩ ᏗᏍᏚᎢᏓ ᎾᎿ ᏂᎦᏓ ᎤᏅᏙᏗ ᎠᎴ ᎤᏙᏢ ᏂᎦᏓ ᎠᏁᏙᎯ ᎾᎿ ᎤᏅᏙᏗ ᎾᏍᎩ ᎠᏟᎶᎥ ᏩᏥ ᎠᎢᏒ ᏱᏓᏙᎵᎦ ᎤᏁᏅᏍᏗᎢ. ᎾᏍᎩ ᎠᏂᎳᏍᏓᏢ ᏧᏂᎸᏫᏍᏓᏁᎯ ᎠᎴ ᎾᏂᎥ ᎤᏂᎩᏍᏓ ᎡᎳᏗ ᎢᎬᏁᎸ ᏚᏂᎬᏩᎶᏛ ᎠᏰᏟ ᏧᎬᏩᎶᏗ ᏌᏆᎦᏘ ᎾᏕᏲᎸ ᎤᏃᏍᏗ, ᎠᏎ ᎬᏂᎨᏒ ᎢᏳᏅᏗ ᏧᏂᎸᏫᏍᏓᏁᎯ ᎠᏆᏂᏲᏍᏗ ᎤᏂᎾᎥ ᎠᎴ ᎢᎦ ᎠᏂᏴᏫᏯ ᎨᏒ ᎪᏪᎳ ᎪᏪᎵ ᎠᎴ ᏣᎳᎩ ᎠᏰᎵ ᎠᏁᎳ ᎨᏒ ᎠᏆᏂᏲᏍᏗ ᎤᏂᎾᎥ ᎬᏂᎨᏒ ᎢᏳᏅᏗ Ꮟ ᏄᎾᏣᏅᏂ. --- ᎠᏂᎳᏍᏓᏢ ᏓᏍᏕᎵᏍᎪ ᏦᎢ Transit systems ᎾᎿ ᎭᏫᎾᏗᏢ ᏣᎳᎩ ᎠᏰᎵ ᏓᏟᎶᎥᎢ, ᏂᎦᏓ ᎣᏍᏓ ᎢᏗᎬᏁᎸ ᏧᏬᏓᏍᏗᎢ. --- Kats ᎾᏍᎩ ᎯᏍᎩ ᎣᏍᏓ ᏂᏚᏅᏁᎵ ᏧᏪᏓᏍᏗᎢ: ᏍᏗᎵᏪᎵ ᏫᎦᎷᎩ ᏅᏬᏘ, ᏓᎵᏆ ᏫᎦᎷᎩ ᎦᎴᎻᎢ, ᏓᎵᏆ ᏫᎦᎷᎩ ᎦᏚᏏ, ᏌᎷᎾᎨᏴ ᏫᎦᎷᎩ ᏓᎵᏆ ᎠᎴ ᏍᏗᎵᏪᎵ ᏭᎦᎷᎩ ᏓᎵᏆ. --- ᎾᎿ Pelivan Transit System, ᎾᏍᎩ ᎡᏙᎯ ᎾᎿ ᎤᏴᏢᎢᏗᏢ ᎾᎿ ᏣᎳᎩ ᎠᏰᎵ ᎠᏍᏗᏅᏅ, ᏅᎩ ᎣᏍᏓ ᎢᏗᎬᏁᎸ ᏧᏪᏓᏍᏗᎢ: ᎧᏩᏲ ᏫᎦᎷᎩ ᎦᏚᏏ, ᎠᎼᎯ ᏫᎦᎷᎩ ᏓᎵᏆ, ᏜᏴᎬ ᏫᎦᎷᎩ ᏓᎵᏆ ᎠᎴ ᏓᎵᏆ ᏫᎦᎷᎩ ᎦᏚᏏ ᏧᏪᏓᏍᏗᎢ. --- ᎫᏐᎢ ᏍᎦᏚᎩ Transit ᎤᎾᎵᎪᏐ ᏚᏂᎸᏫᏍᏓᏁᎰ ᎾᎿ ᎠᏂᎳᏍᏓᏢ ᎾᎿ ᎫᏐ ᏂᏛᏂᎩᏍᎩ ᏓᎵᏆ ᎦᎷᎩ. --- ᎾᏍᎩᏃ ᏗᏐᎢ ᎾᏍᏊ ᏗᎦᏬᎯᎵᏴᎡᏗ--ᎠᏂᎦᏘᏯ, ᎾᏍᎩ ᏰᎵ ᎤᏂᏩᏛᏗ ᎠᏁᎯᏯ ᎠᎹᏱᏟ ᎤᏂᏂᎬᎦ ᎤᎾᏦᏗ ᎠᏁᎦ ᎾᎿ ᎦᎾᎦᏘ ᏯᏛᎾ, ᏩᏥᏂ ᎪᎱᏍᏗ ᏳᏂᏂᎬᎦ, ᏗᎦᎸᏫᏍᏓᏁᏗ, ᎤᎾᎵᏍᏓᏴᏗ ᏳᏂᏂᎬᎦ ᎠᎴ ᏐᎢ ᎢᎸᏢ ᏳᏂᏂᎬᎦ ᎤᏁᏓᏍᏗᎢ. ᎾᏍᎩ ᎠᏁᎳ ᏣᎳᎩ ᎠᏰᎵ ᎤᏂᎩᏍᏗ ᎯᎠ ᎡᎳᏓ ᎢᎬᏁᎸ ᏓᎬᏩᎶᏛ ᎠᏰᏟ ᎧᎵ ᎾᏕᏲᎸ ᎤᏃᏍᏗ, ᎠᏎᏃ ᎤᎾᏓᏎᎮᏓ ᎢᎦ ᎠᏂᏣᎳᎩ ᎨᏒ ᎪᏪᎳ ᎪᏪᎵ ᎠᎴ ᎠᏁᎳ ᎨᏒ ᏣᎳᎩ ᎠᏰᎵ ᎠᏆᎾᏲᏍᏗ ᎤᎾᏓᏎᎮᏗ ᏱᎨᎫᏘᏏ. --- ᎠᏎᏃ ᎬᏂᎨᏒ ᎢᏳᏅᏗ ᎦᎵᏆᏍᎪ ᏔᎵ ᎢᏳᏟᎶᏓ ᎢᎬᏱ ᎨᎫᏖᏍᏗ ᎤᎾᏚᎵᏍᎬᎢ. --- “ᎡᎵᏊᏃ ᏧᎾᏘᏅᏍᏗ ᎠᏂᏴᏫ ᏚᏁᏅᏒ ᎤᎾᏂᎩᏍᏗ ᎠᎴ ᎤᏂᏂᎬᎬ ᎤᏁᏓᏍᏗᎢ,” ᎤᏛᏅ Lynn. “ᏝᏃ ᏱᏓᎦᏲᏣᏘᏄᎦ ᏧᏂᏆᎾᏲᏍᏗ ᏳᎾᏚᎵᎢ ᎠᎴ ᎾᏍᎩ ᎢᏳᏍᏗᏓᏂ.” --- Lynn ᎤᏛᏅ transit ᎤᎾᏙᏢᎯ ᏧᏂᏍᏕᎸᏗ ᎠᏂᏴᏫ ᎤᎾᎵᏏᏅᏙᏗ ᎠᏕᎳ ᎦᏲᏟ ᏧᎬᏩᎶᏗ ᎤᎾᏦᏗᎢ ᎠᎴ Ꮭ ᎤᏅᏌ ᎤᏂᏱᎸᏍᏗ ᏱᎩ. ᎤᏛᏅ ᎾᎿ ᏔᎵ ᏯᎦᏴᎵ ᏦᎦᏚ ᎤᏕᏘᏴᏌᏗᏒ ᏚᏂᏍᏕᎸᎲ ᎾᎠᏂᎨᏍᏗ ᎯᎦᏍᎪ ᎯᏍᎩ ᏯᎦᏴᎵ ᏯᏂᎢ. --- “ᎾᎾᏣᏂᏒ ᎠᎾᎵᏏᏅᏗᏍᎪ ᎠᏕᎳ ᎠᎴ ᎤᏅᏌ ᎤᎾᏤᎵ ᏗᎦᏚᎴᏂ ᎤᎾᎵᏏᏅᏔᏅ ᎡᎵᏊ ᎤᎾᏠᏩᏛ ᎠᏂᏢᏍᎬ ᎤᎾᏓᏩᏛ,” ᎤᏛᏅᎢ. --- ᏣᎳᎩ ᎠᏰᎵ Transit ᏗᎪᏪᎵᏍᎩ Lois Leach ᏧᎸᏫᏍᏓᏁᎯ ᎾᏍᎩ ᎬᏗᏍᎪ ᎯᎠ transit ᎤᎾᏙᏢᎯ. ᎠᏗᏍᎬ ᎬᏗᏍᎬ ᎯᎠ ᎠᎵᏏᏅᏗᏍᎪ ᎠᏕᎳ ᎾᎿ ᎠᏣᏍᎬ ᏂᏛᏂᎩᏍᎩ ᎠᎼᎯ ᏓᎵᏆ ᎦᎷᎪᎢ. --- ᎦᏓᏅᏖᏍᎬ ᎤᏂᎪᏓ ᏓᏂᏍᏕᎵᏍᎪ ᎾᎿ ᎠᎾᏣᏅᏍᎬᎢ. ᎠᏯᏃ ᎨᏒ, ᎾᎿ ᏧᎬᏨᏅᏓ ᏱᎦᏦᏗ ᏗᎦᏚᎴᏂ ᎠᏩᎾᎦᎶᎬ ᎠᏲᎬ ᏅᏗᎦᎵᏍᏙᏗ Ꮭ ᎠᏱᏍᏓᎢ ᏱᎩ ᎠᎩᎶᎯᏍᏗᎢ,” ᎠᏗᏍᎬ. “ᎦᏓᏅᏖᏍᎬ ᎢᎦ ᎣᏍᏓ ᎾᏍᎩ ᏄᏍᏛ ᏐᎢ ᎤᏙᏢᏒ ᏫᎦᎷᎯᏍᏗ ᏗᎦᎸᏫᏍᏓᏁᏗ ᎢᏳᏃ ᎪᎱᏍᏗ ᏳᎵᏍᏔᏅ ᏗᎦᏚᎴᏂ, ᏣᏅᏙ Ꮟ ᎡᎵᏊ ᏫᏣᎷᎯᏍᏗ ᏗᏣᎸᏫᏍᏓᏁᏗᎢ.” --- ᏣᎳᎩ ᎠᏰᎵ transit ᎤᎾᎴᏅᎲ ᏔᎵ ᏯᎦᏴᎵ ᏧᏁᎳ ᎤᏳᏘᏴᏌᏗᏒᎢ ᏙᎩᎸᏫᏍᏓᏁᎲ ᏪᏌ ᏧᏙᎩᏓ ᎠᎴ ᎠᏛᏅᎢᏍᏛ ᎾᎿ ᏌᏊ ᎪᏢᎯ ᎤᎶᎯᏍᏗᎢ. --- ᎾᏍᎩᏃ, ᎤᏁᏉᏣ ᏃᏊ ᏍᎪᎯ ᏗᎪᏢᎯ ᏧᏫᏓᏍᏗ ᎠᎴ ᏃᏊ ᎤᎾᎵᎪᏐ ᏪᏌ ᎾᏍᎩᏊ, Pelivan Transit System, ᎫᏐ ᏍᎦᏚᎩ transit ᎠᎴ Cimarron Public Transit. --- ᎾᏍᎩ ᏍᏗᎵᏪᎵ ᎠᏂᎩᏍᎩ ᎤᏕᎵᎬ ᏅᏬᏘ ᏫᎦᎷᎩ ᎤᎭ ᎢᏴ ᏧᏭᏖᏍᏗ ᎠᏟᎢᎵᏒ ᏍᏗᎵᏪᎵ ᏂᏓᏳᏂᎩᏓ ᎦᎵᏉᎦ ᎠᏟᎢᎵᏒ ᏌᎾᎴᎢ. ᎾᏍᎩᏃ ᏧᏭᏖᏍᏗ ᎤᏕᎵᎬ ᏅᏬᏘ ᏂᏛᏂᎩᏍᎩ ᎾᎿ ᏦᎢ ᎠᏟᎢᎵᏒᎯ ᏒᎯᏱᏯ ᏔᎵᏁᎢᎦ ᏙᏓᏈᏕᎾ ᎢᎪᎯᏓ. --- ᎤᎪᏛ ᎠᏕᎶᎰᎯᏍᏗ ᏲᏚᎵ, ᏪᏓᏍᏗ transit.cherokee.org .

--- ---
06/16/2014 10:02 AM
ᎠᏭᏂᏴᏍᏗ, ᎣᎦᎵᎰᎹ. – ᏂᏛᏓᎴᏂᏍᎩ ᏧᎵᏍᏚᎢᏒ ᎾᎿ ᎤᏪᏘ ᎤᏍᏗ ᎦᏚᎲᎢ ᎾᎿ ᏐᏁᎳᏚ ᎢᏍᎪᎯᏧᏈ ᏑᏓᎵᏍᎪ ᎦᎵᏉᎦ ᎤᏕᏘᏴᏌᏗᏒ, ᏂᏚᎸᏫᏍᏓᏁᎰ Ꮎ ᏣᎳᎩᎯ ᏧᎾᏓᎴᏅ ᎠᏰᏟ ᎾᎿ ᎤᎯ ᏂᏧᎵᏍᏔᏅᏍᏔᏅ Ꮎ Rex Smith ᎠᎴ ᏚᏓᏘᎾᎥᎢ. --- Rex, ᏚᎸᏫᏍᏓᏁᎭ ᏙᏯᏗᏢ ᎠᎴ ᎣᏍᏓ ᏄᏩᎾᏕᎪ ᎦᏄᎸ ᏱᎩ ᎠᎦᎵᏍᎪᎢ ᎾᎿ CHC, ᎤᎴᏅᎲ ᏚᎸᏫᏍᏓᏁᎲ ᎾᎿ ᎪᎯᎦ ᏗᏟᎶᏍᏔᏅ ᏥᏄᏍᏕᎢ ᎤᏪᏘ ᎦᏚᎲ ᎤᏥ ᎤᎾᎵᎪᎯ, Betty Smith, ᎾᎿ ᏐᏁᎳᏚ ᎢᏍᎪᎯᏧᏈ --- ᏑᏓᎵᏍᎪ ᎦᎵᏉᎦ. ᎠᎴᏂᏍᎩ ᏐᏁᎳᏚ ᎢᏍᎪᎯᏧᏈ ᎦᎵᏆᏍᎪ ᎤᏕᏘᏴᏌᏗᏒ ᏩᏍᏗ ᏐᏁᎳᏚ ᎢᏍᎪᎯᏧᏈ ᏁᎳᏍᎪ ᎯᏍᎩ ᎤᏕᏘᏴᏌᏗᏒ ᏚᎸᏫᏍᏓᏁᎸ ᎠᎾᏛᏁᎵᏍᎬ ᎦᏅᏅ ᏚᎾᏠᏱᎸ ᎠᎴ, ᎣᏂ ᏝᎦ ᎢᎸᏢ ᏭᏪᏙᎸ, ᎣᎷᏨ ᎾᎿ ᏔᎵ ᏯᎦᏴᎵ ᎤᏕᏘᏴᏌᏗᏒ ᏚᎸᏫᏍᏓᏁᎸ ᎤᏂᎩᏒᎢ. --- “ᏙᎯᏳ, ᏂᎦᏓ ᎨᏒ, ᎤᏬᎸᏓ ᎡᏓᏍᏗ ᎾᎿᎢ. ᏏᏊ ᎣᏍᏓ ᎡᏓᏍᏗ,” ᎠᏗᏍᎬᎢ. “ᎠᎭᏂᏃ ᎠᏆᎴᏅᎲᎢ ᎠᎴ ᎤᏚᎩ ᎠᏋᎭ ᎾᎿ ᎠᎩᏍᏆᏗᏍᏗ ᎠᎭᏂ ᏓᎩᎸᏫᏍᏓᏁᎲ. ᎪᎱᏍᏗ ᎡᏍᎦ ᏄᎵᏍᏔᏅ ᏱᎩ, ᎠᎭᏂ ᎠᏆᏚᎵ ᏗᎩᎸᏫᏍᏓᏁᏗ ᎾᎿ ᏍᎪᎯ ᏧᏕᏘᏴᏓ.” --- Rex ᎠᏗᏍᎬ ᏧᏩᎪᏔᏅᏍᏔᏅ ᎾᎿ ᏑᏓᎵ ᏗᎬᎩᏙ ᎠᎴ ᏅᎩ ᎣᏣᏟᏅᏢ ᏚᏂᎸᏫᏍᏓᏁᎲ ᎾᎿ CHC. “ᎣᏍᏓ ᏦᎦᏓᏰᎸᎯ ᏂᎦᏓ ᎣᏥᏏᏓᏁᎸ ᎠᎴ ᏗᏂᏲᏟ ᏓᎦᎧᎲᎢ,” ᎠᏗᏍᎬᎢ. --- ᏧᎾᏙᎵᏤᎸ ᎾᎿ ᏕᎭᎷᏱ ᎧᎸ ᏔᎵ ᏯᎦᏴᎵ ᏦᎦᏚ ᎤᏕᏘᏴᏌᏗᏒ ᏣᎳᎩ ᏧᎴᎯᏌᏅ ᎪᏪᎸ, ᏗᎦᎸᏫᏍᏓᏁᏗ ᎠᏓᎴᏂ ᎾᎿ CHC ᎾᎿ ᎧᎦᎵ ᏔᎵᏍᎪ ᏦᎢᏁ, ᏐᏁᎳᏚ ᎢᏍᎪᎯᏧᏈ ᏑᏓᎵᏍᎪ ᏑᏓᎵ ᎤᏕᏘᏴᏌᏗᏒᎢ ᎠᎴ ᎤᏪᏘ ᎤᏍᏗ ᎦᏚᎲ ᎠᎵᏍᏚᎢᎠ ᏐᏁᎳᏚ ᎢᏍᎪᎯᏧᏈ ᏑᏓᎵᏍᎪ ᎦᎵᏉᎩ ᎤᏕᏘᏴᏌᏗᏒᎢ. ᎤᎾᏛᏁᎸᏗ, ᎾᏍᎩ ᏓᎾᏁᎶᎲᏍᎬ ᏅᏃᎯ ᏚᎾᏠᏱᎸ, ᎤᎵᏍᏚᎢᏒ ᏐᏁᎳᏚ ᎢᏍᎪᎯᏧᏈ ᏑᏓᎵᏍᎪ ᏐᏁᎳ ᎤᏕᏘᏴᏌᏗᏒ. ᎤᎾᎴᏅᎾ ᎨᏒ ᎾᎿ CHC’S ᎤᏪᏘ ᎤᏂᏍᏆᏂᎪᏔᏅᎲᏍᏗ, ᎾᏍᎩ ᏚᎾᏟᎶᏛ ᎤᏠᏯ ᎾᎿ ᏣᎳᎩ ᎦᏅᎯᏓᎠᏓᏁᎸ ᏂᏓᏳᏓᎴᏅ ᎤᏪᏘ ᏣᎳᎩ ᏍᎦᏚᎩ ᎾᎿ ᎤᎦᎾᏮᎧᎸᎬ ᎢᏗᏢ, ᎤᏓᎴᏅᎲ ᏐᏁᎳᏚ ᎢᏍᎪᎯᏧᏈ ᎦᎵᏆᏍᎪ ᏦᎢ ᎤᏕᏘᏴᏌᏗᏒ ᎠᎴ ᏑᏕᏘᏴᏓ ᎣᏂ ᎤᎵᏍᏚᎢᏒᎢ. --- ᎾᎿ ᏁᎳᏚ ᎢᏍᎪᎯᏧᏐ ᏁᎵᏍᎪ ᎯᏍᎩ ᎤᏕᏘᏴᏌᏗᏒ, ᎾᎿ ᎤᏪᏘ ᎤᏂᏍᏆᏂᎪᏔᏅᎲᏍᏗ ᎣᏍᏓ ᏄᏅᏁᎸ ᎠᎴ ᎤᎪᏛ ᏖᎦᎾᎵᏥ ᎤᏅᏔᏅ ᎾᎿ ᎤᏂᏢᎾᎥᎢ, ᎠᎴ ᎾᎿ ᏔᎵ ᏯᎦᏴᎵ ᏌᏊ ᎤᏕᏘᏴᏌᏗᏒ, ᏚᎾᎵᎪᏅ ᎾᎿ ᏂᎬᎾᏛ Park Service, ᏂᎪᎯᎸ ᎢᏳᎵᏍᏙᏗ ᎦᏅᏅ ᏚᎾᏠᏱᎸ ᎤᏂᎪᏩᏛᏗ ᏄᏅᏅᏔᏅ ᎾᏍᎩ ᎧᏃᎮᏍᎩ ᏗᎨᏥᏱᎳᏫᏛᎲ ᎠᏂᏣᎳᎩ ᏚᏁᏅᏒ ᎾᎿ ᎤᎦᎾᏮᎧᎸᎬ ᎢᏗᏢ ᏚᏁᏅᏒ ᎾᎿ ᏁᎳᏚ ᎢᏍᎪᎯᏧᏈ ᏦᏍᎪ ᎤᏕᏘᏴᏌᏗᏒᎢ. --- “ᎯᎠ ᏌᏊ ᎨᏒ ᎤᏙᏢᏒ ᎠᏆᎴᏅᎲᎢ ᎠᎴ ᎠᏆᏅᏔ ᎡᎵ ᎢᎬᏆᏛᏗ ᎨᏒ, ᎤᏬᏝᏓ, ᎡᏓᏍᏗ ᎠᎴ ᎠᎩᎸᏉᏓ ᏂᎦᏛᏁᎲ ᎠᎭᏂ,” ᎠᏗᏍᎬ Rex. --- ᎪᎯ ᎢᎦ, ᎤᏪᏥ ᎠᎨᏯ ᏚᏂᎸᏫᏍᏓᏁᎯ, Feather Smith-Trevino ᏧᏙᎩᏓ, ᎾᎿ ᏚᎸᏫᏍᏓᏁ ᎾᎿ Diligwa ᎤᏂᏚᎲᎢ. ᎤᎵᏏ ᎠᏧᏣ, Calvin, ᏴᏓᎭ ᏚᎸᏫᏍᏓᏁᎰ ᎤᏂᏚᎲᎢ, ᎠᎴ ᎤᏪᏣ ᎠᏧᏣ Justin, ᏌᏊ ᎢᏳᏩᎪᏛ ᏚᎸᏫᏍᏓᏁᎸ ᎾᎿ CHC ᎠᏎᏃ ᏃᏊ John Ross Museum ᏚᎸᏫᏍᏓᏁᎯ. --- “ᏍᎩᏯ ᎢᏳᏍᏗ ᏏᏓᏁᎸ ᏗᎦᎸᏫᏍᏓᏁᏗ,” ᎤᏛᏅ Feather. ᎡᎵᏏ ᎾᏍᎩ ᏌᏊ ᎢᎬᏱ ᎤᎴᏅᏓ ᏧᎸᏫᏍᏓᏁᎸ ᎾᎿ ᎤᏪᏘ ᎤᏂᏚᎲ ᎾᎿ ᏐᏁᎳᏚ ᎢᏍᎪᎯᏧᏈ ᏑᏓᎵᏍᎪ ᎦᎵᏉᎩ ᎤᏕᏘᏴᏌᏗᏒ, ᎡᏙᏓᏃ ᎠᎭᏂ ᎤᏛᏒ, ᎠᎴ ᎠᏯ ᎠᎩᎷᏨ ᎾᎿ ᏦᏣᎵᏍᎪᎸᏗᏍᎬ ᏙᎩᎸᏫᏍᏓᏁᎲᎢ ᎾᎿ ᏔᎵ ᏯᎦᏴᎵ ᏌᏊ ᎤᏕᏘᏴᏌᏗᏒᎢ. ᏓᎩᎸᏫᏍᏓᏁᎸ ᎾᎿ ᎠᎾᏛᏁᎵᏍᎬ ᎯᏍᎩ ᏧᏕᏘᏴᏓ Ꮟ Ꮩ ᎾᏆᎴᏅᏓ ᏔᎵ ᏯᎦᏴᎵ ᏑᏓᎵ ᎤᏕᏘᏴᏌᏗᏒᎢ.” --- Smith-Trevino, ᎾᎿ ᏧᎸᏫᏍᏓᏁᎯ Diligwa ᎤᏂᏚᎲᎢ, ᎠᏗᏍᎬ ᏚᎸᏫᏍᏓᏁᎲ ᎤᎾᎵᎪᎯ ᏏᏓᏁᎸ ᎤᏩᏟᏗ ᎠᎴ ᎤᏍᏕᎸᎭ ᎤᏕᎶᏆᎠ ᎤᎪᏓ ᎾᎿ ᎠᏂᏣᎳᎩ ᎢᏳᎾᏛᏁᎵᏓᏍᏗ. --- “ᎢᎦ ᎤᏬᏢᏗ. ᎣᏍᏓ ᎠᏓᏅᏓᏗᏍᏗ ᎢᎦ ᎾᎪᎯᎳ ᏂᏓᎩᎸᏫᏍᏓᏁᎰ,” ᎤᏛᏅ. ᎤᎪᏓ ᎠᏆᏕᎶᏆᎠ ᏳᎾᏛᏁᎵᏓᏍᏗ ᎾᎯᏳ ᏥᎨᏎ, ᏃᎴᏍᏊ ᎣᏍᏓ ᎠᏓᏅᏓᏗᏍᏗ ᎨᏒ ᏗᎨᏲᏗ ᎠᏂᏴᏫ. ᏯᏛᏁᎵᏓᏍᏗ, ᎾᏍᎩ ᎠᎩᏃᎮᏍᎪ ᎾᏍᎩ ᎨᏒ ᎠᏯ, ᎾᏍᎩ ᎨᏒᎢ. ᏌᏊ ᏄᏓᎴ Ꮭ ᏙᎯᏳ ᏱᎨᎵᎨ ᏄᎵᏍᎨᏗᏴᎢ, ᎠᏎᏃ ᎠᏆᏛᏌ ᎠᏆᎴᏅᎲ ᎦᏕᎶᏆᏍᎬ ᎪᎵᎬ ᏂᎦᏓ ᎠᎦᏚᏫᏍᏛ ᎾᎿ ᎠᏯ ᎠᎴ ᏣᎳᎩ ᎠᏰᎵ, ᎠᎴ ᏙᎯᏳ ᎠᎩᏍᏕᎵᏍᎪ ᎠᏆᏓᏙᏟᏍᏗᎢ. ᎣᏍᏓ ᎠᏓᏅᏓᏗᏍᏗ ᎠᎴ ᎠᏆᏘᏁᎾ ᎾᎿ ᎠᏆᏚᎵᏍᎬ ᏯᏆᏛᏗ ᎠᎴ ᎠᎩᏍᏕᎸᎭ ᎢᏳᏍᏗ ᎠᏆᏚᎵᏍᎬ ᏯᏆᏛᏗ ᎦᎴᏂᏙᎲᎢ.”

--- ---
04/15/2014 08:25 AM
ᎤᏥ, ᎣᎦᎵᎰᎹ. – ᎤᎪᏓ ᎢᏤᎢᎶᏍᏗ ᎠᎦᏌᏛᏍᎦ ᎤᎦᎶᎦ ᎦᎵᎨᏴ ᎭᏫᎾᏗᏢ ᎠᎯᏓ ᎪᏟᏍᏗ ᎾᎥ ᏯᎦᏖᏃᎵ ᏄᏍᏗᏓᏅᎢ. ᏚᏓᏈᎾᎢ ᎤᏰᎬ ᏒᎩ ᎢᎾᎨ ᏒᎯ ᎾᎿ Tad Dunham ᎤᏤᎵᎪ ᎦᏙ ᎤᏥ ᏃᎥᎢ ᎾᏍᎩ ᎠᎦᏖᏃᎰᎢ ᏂᎪᎯᎸ ᎪᎨᏯ ᏂᎦᎵᏍᏔᏂᎦ. --- ᎪᏕᏍᏗ ᎬᏗᏍᎪᎢ, ᎤᏬᏕᏫᏛ ᎦᏙ ᎡᎳᏗ ᏳᏁᏈᏛᎭ ᎪᏕᏍᏗ ᎤᎪᏓ ᏒᎩ ᎠᏰᎯᏍᏗᏍᎪᎢ. Dunham ᏣᎳᎩ ᎠᏰᎵ ᎨᎳ, ᏂᎦᏓ ᏒᎩ ᏂᎬᏁᏕᏍᎪ ᎾᎿ ᎦᏙ ᎪᏕᏍᏗ ᏳᏌᎳᏓᏂ ᎠᎴ ᏂᎦᏓ ᎦᏙ ᏄᏍᏛ ᎦᏅᎪᏅᏗᏍᎪ, ᎠᎴ ᏒᏙᏂ ᎦᏢᏍᎪᎢ. ᏃᎴ ᏂᎦᏓ ᎦᏓ ᎤᎪᏕᏒ ᎣᏍᏓ ᎤᏩᎾᏕᏍᎩ ᏂᎬᏁᎭ ᏏᏊ ᏒᎩ ᎤᏛᎯᏍᏗ ᏐᎢ ᏩᏕᏘᏴᎲᎢ ᎪᎨᏯ. --- “ᎯᎢᏃ ᎢᎾᎨ ᎡᎯ ᏒᎩ, ᎠᎴ ᎢᎬᏱ ᎠᏅᏱ ᎠᎦᏌᏛᏍᎪ ᎠᏟᏱᎲᏍᎪ. ᎠᎹᏳᎵᏗ ᎡᎯ, ᎾᏍᎩᎾ ᎧᎦᎵ ᎧᎸ ᎠᏟᏱᎲᏍᎪ,” ᎠᏗᏍᎬ. “ᎯᎠᏃ ᎤᏍᏗᏊ Ꮟ ᏔᎵᎭ ᎢᏳᎾᏙᏓᏆᏍᏗ ᎤᏔᎾ ᎨᏎᏍᏗ. ᎢᎦᏃ ᎣᏍᏓ ᎠᎩᏍᏗ ᎨᏐᎢ.” --- ᎤᏛᏅᏃ, ᎾᏂᎥᏊ ᎢᏳᏍᏗ ᎠᎭᏂ ᎠᏁᎲ ᎠᏂᏴᏫ , ᏧᏪᏥ ᏓᏑᏴᏍᎪ ᏒᎩ ᏳᏩᏂᏍᏔᏂ. ᎾᏍᎴᏍᏉ ᎤᏂᏬᏗᎨ ᏚᏯ ᎠᎴ ᏄᎾ ᎪᎢ ᏗᎬᏂᏍᏔᏅ ᎾᎿᏊ ᎠᏑᏴᏍᎪ ᏒᎩ. --- “ᏃᎴᏍᏊ, ᏂᎦᎵᏍᏗᏊ ᎢᏳᏍᏗ ᏒᎩ ᏨᏑᏴᏍᎪ ᎤᏠᏯ ᎢᎬᏙᏗ ᏒᎩ ᎢᎾᎨ ᎡᎯ, ᎠᎴ ᏓᏤᏟ ᎨᎵᏍᎪ,” ᎠᏗᏍᎬᎢ --- ᎠᏆᏛᏒ ᎾᎥ ᎧᎸᏌᏛᏗ, Dunham ᎠᏗᏍᎬ ᎤᏲᎲ ᏒᎩ ᎢᎾᎨ ᎡᎯ ᎤᏥ ᎠᏁᎨ ᎠᏣᎳᎩᏃ ᎨᏒ ᎤᏥᎢ. --- “ᏂᎦᏓᏃ ᏒᎩ ᎤᏟᏰᏗ ᏚᏙᏢᏒ ᎯᎦᏍᎪ ᎢᏳᏟᎶᏓ ᎢᏗᏝᏊ ᎨᏒ ᎤᏅᏛᎢ, ᎠᎴ ᏂᎪᎸ ᎪᎨᏯ ᎣᏤᎬ ᏂᎦᏓ ᏒᎩ ᎣᎩᏯᎴᎪᎢ, ᎠᎴ ᎢᎦ ᎤᏬᏢᏛ ᎣᏤᏙᎰ, ᎣᏣᏝᎢᏙᎰ ᎢᎦᎨ ᏒᎩ ᎣᎩᏲᎲᎢ. ᎠᎴ ᏳᏬᎩᎷᏥ ᏦᎨᏅᏒ, Ꮭ ᎩᎶ ᏯᎵᏍᎪᎸᏓᏁᎮ ᎤᏍᏕᎸᏗ ᎣᏍᏓ ᎢᎬᏁᎸᎢ, ᎠᎴ ᎾᏍᎩᏃ ᏩᏍᏓᏴ ᎨᏒ,” ᎠᏗᏍᎬ Dunham. --- ᏳᏰᎯᏌᏃ ᎤᏚᎵᏍᎬ ᎢᎦ ᏒᎩ, Dunham ᏃᏊ ᎠᏫᏗᏍᎪ ᏒᎩ ᎠᎹᏳᏟᏗ ᎫᎯᎶᏍᎪ ᏂᎦᏓ ᎦᏓ ᏄᏍᏛ ᎦᏅᎦᎵᏍᎪ. ᏃᏊᏃ ᏧᏪᏅᏒ ᎠᏫᏗᏍᎪ ᏒᎩ ᏏᏊ ᎢᎫᎯᎶᏍᎪ ᏖᎵᏙᎩ ᎦᏢᏍᎪ, ᏯᏖᏂ ᏩᏱᏍᎪ ᎾᎿ ᎠᎬᎭᎷᏯᏍᎪᎢ ᎢᎬᏱ ᎤᎾᏍᏕᏢ ᏓᎦᎵᏍᎪᎢ. --- ᏃᏊ ᎠᎬᎭᎷᏯᏍᎪ ᏌᏊ ᎢᏏᏔᏗᏍᏗ ᎢᎦᏅᎯᏓ ᏂᎬᏁᎰᎢ ᎠᎴ ᎠᎼ ᎦᏢᏍᎪ ᎯᏍᎩᎭ ᎠᎴ ᏍᎪᎯ ᎢᏳᏔᏬᏍᏔᏅ ᎢᎪᎯᏓ ᏩᏂᎨ ᏂᎬᏁᎰ. ᏃᏊᏃ ᎦᏢᏍᎪ ᎤᏩᏖᏌᏗ ᎪᎢ ᎬᏂᏍᏗᏍᎪ ᏔᎵᎭ ᎢᏳᏔᏬᏍᏔᏅ ᏃᏊ ᎠᏑᏴᏍᎪ ᏄᏓᎴ ᎠᎵᏍᏓᏴᏗ ᎠᎴ ᏧᏪᏥ. --- “ᎠᏆᏛᏏᏃ ᎭᏫᏯ ᎬᏂᏍᏔᏅ ᎪᎢ ᎣᏨᏗᏍᎬᎢ. ᏃᏊᏃ ᏥᎩ, ᎢᏓᏁᎸᏗᏍᎪ ᏄᏓᎴ ᏙᎯ ᎢᎬᏁ ᎢᏗᏰᎸᎢ ᎢᎬᏙᏗᏱ, ᏯᏛᎾ ᎣᎵᏆ ᎪᎢ ᎠᎴ ᎧᏃᎵ ᎪᎢ,” ᎠᏗᏍᎬᎢ. --- ᎾᏍᎩ ᎤᏩᏂᏍᏛ ᏧᏪᏥ ᏱᏙᏛᏑᏴᎾ, ᎤᏩᏌ ᎠᎴ ᎤᏓᎵᎢ Linda ᏓᎾᏑᏰᏍᎪ ᏔᎳᏚ ᏧᏪᏥ ᏖᎵᏙᎩᎢ Ꮟ ᎾᎾᏑᏴᏍᎬ ᎠᏰᏟ ᎠᎴ ᏦᎩᏄᏗ ᎢᏳᏓᎨᏓ ᏒᎩ ᎤᏅᏂᏍᏛᎢ ᎾᎿᏃ ᏫᏓᎵᏢᏍᎪ ᏗᏑᏰᎲ ᏧᏪᏥ. ᎾᏍᎩᏃ ᏧᏪᏥ ᎠᎴ ᏒᎩ ᎠᎾᏑᏰᏍᎪ ᎤᏩᏖᏌᏗ ᎾᎿ ᏍᎩᎦᏚ ᎢᏔᏬᏍᏔᏅ ᎢᎪᎯᏓ ᎤᏩᏅᏒ ᏱᏄᎵᏍᏔᏂ ᎢᎪᎯᏓ. --- ᎯᎢᏃ ᎢᎦ, Linda ᎠᎨᏃᏗᏍᎪ ham ᎠᎴ ᏕᎦᏚᎲᏍᎪ ᎦᏚ ᎤᏂᏣᎴᏍᏗ ᎾᏍᎩ ᏂᎦᏓ ᎠᏂᎩᏍᎪᎢ. --- Tad ᎠᏗᏍᎬ ᎠᎵᎮᎵᎪ ᎾᎿ ᎬᏩᎵᏍᏓᏴᏗ ᎨᏒ ᎢᎾᎨ ᎡᎯ ᎾᏍᎩ ᎢᎬᏁᎳᏁᎸ. ᎠᏓᏔᏅᏍᎩᏃ ᎤᎦᎾᏍᏗ ᏕᏈᎦ ᎤᏪᏅᏒ ᎾᎥᎢ ᎠᎴ ᏄᎾ ᏓᏛᎯᏍᏗᏍᎪ. ᏎᏗᏃ ᏓᏄᏖᏍᎪ, ᏓᏬᎵ ᎢᎾᎨ ᎠᏁᎯ ᎠᎴ ᎧᏂᎦ, ᎾᏍᎩ ᎬᎾᎨ ᎨᏐ ᎠᏓᏛᏍᎪᎢ ᎣᏍᏓ ᎠᎩᏍᏗ. ᎠᎴᏗᏍᏊ, ᏧᎵᏏ ᎠᏂᏃᎭᎵᏙᎭ ᎾᎿ ᎤᎲ ᎦᏓ, ᎠᎴ ᏏᏓᏁᎸ ᎾᏍᎩ ᎤᏓᎵ ᎤᏃᏢ ᎤᎾᏑᏂᏓᏍᏗᎢ. “ᎡᎵᏊᏃ ᏱᏃᏣᏛᎦ ᏲᏣᎵᏍᏓᏴᎲᎦ ᎣᎬᏌ, ᏙᏯ ᏂᎦᎵᏍᏔᏅᏍᎬ ᏲᎦᎵᏍᎪᎸᏓᏁᎯ, ᎾᎿ ᎠᎭᏂ ᎦᏓ ᎣᎩᎲᎢ,” ᎤᏛᏅᎢ.

--- ---
04/14/2014 12:44 PM
ᏓᎵᏆ, ᎣᎦᎵᎰᎹ. – ᎤᏓᏂᏴᏛ ᎯᎠ ᎠᏙᏯᏅᎯᏗᏍᎩ ᎤᎾᏓᏢᎬ, ᎾᏍᎩ ᏏᏊ! ᎠᎾᏛᏁᎵᏍᎩ ᎤᎾᏓᏡᎬ ᎾᏞᎬ ᎤᎾᏛᏁᎸᏅ ᎯᎠ “ᏈᏓ ᎠᎴ ᎾᎿ ᏩᎭᏯ” ᏣᎳᎩᎭ ᎠᎴ ᎠᎩᎵᏏ ᏗᎦᏬᏂᎯᏍᏗ ᎾᎿ ᏣᎳᎩ ᎠᏰᎵ ᏂᎦᏓ ᏣᎳᎪᎩ ᏧᎾᏕᎶᏆᏍᏗ ᎤᎾᎵᏍᎪᎸᏓᏁᎲ ᏧᎾᏕᎶᏆᏍᏗ ᏗᎾᏕᎶᏆᏍᎩ. --- “(Ꮎ) ᏣᎳᎩᎭ (ᏧᎾᏕᎶᏆᏍᏗ) ᎾᎿ, ᎯᎠ ᏧᏕᏘᏴᏌᏗ, ᎣᏂ ᎣᎦᎴᏫᏍᏙᏗ ᎠᏙᏯᏅᎯᏍᏗᏍᏗ ᎤᎾᏙᏢᏒᎢ. ᎠᎴ ᏂᏗᎦᎵᏍᏙᏗᏍᎬ ᎣᎦᏚᎵ ᏣᎳᎩᎭ ᏲᎦᏛᏗ ᏅᏗᎦᎵᏍᏙᏗ ᎣᎦᏤᎵ ᏍᎦᏚᎩ ᎾᏍᎩ ᎤᏂᎪᏛ ᎠᏂᏣᎳᎩ ᎠᏁᎲ, ᎠᎴ ᎣᏣᎵᎮᎵᎪ ᎾᎿ ᎯᎠ ᎦᏬᏂᎯᏍᏗ ᏦᎩᎭ ᎾᎿ ᏧᎾᏕᎶᏩᏆᏍᏗ ᎾᎿ ᎠᎾᎵᏏᎾᎲᏍᏗᏍᎪ ᎾᏍᎩᎾ ᎦᏬᏂᎯᏍᏗ,” Lena Gladkova-Huffman, ᏏᏊ! ᎠᎾᏛᏁᎵᏍᎩ ᎤᎾᏓᏈᎬ ᏗᏘᏂᏙᎯ, ᎤᏛᏅᎢ. --- ᏏᏊ! ᎠᎾᏛᏁᎵᏍᎩ ᎤᎾᏓᏡᎬ ᎠᏁᎳ ᎾᎿ ᎤᏔᎾ ᏧᎾᏕᎶᏆᏍᏗ ᎠᎾᎵᏍᎩᏍᎩ. ᏓᎵᏆ ᎤᎾᎵᏍᎩᏍᏗ ᎪᏢᏒᎢ. --- Gladkova-Huffman, ᏗᎫᎪᏔᏂᏙᎯ, ᎾᏍᎩ Russia ᏂᏓᏳᏂᎩᏓ ᎾᎿ ᎤᎦᏎᏍᏔᏅ ᎠᎵᏍᎩᏍᏗᎢ. --- “ᏏᏊ! ᎠᎾᏛᏁᎵᏍᎩ ᎤᎾᏓᏡᎬ ᎾᎿ ᏗᎾᏛᏍᎩ ᏗᏂᏲᏟ ᎤᎾᏓᏈᎦ,” ᎠᏗᏍᎬᎢ. “ᏔᎵᎭᏃ ᎾᏕᏘᏯ ᏃᏤᏙᎰᎢ ᎠᎴ ᎾᏍᎩ ᏔᎵ ᏧᏕᏘᏴᏓ ᏧᏓᎴᏅᏓ ᏇᎴᎢ ᎠᎴ ᎠᎵᏍᏍᎩᏍᏗ ᏗᏂᏍᏕᎵᏍᎩ ᎾᎿ ᎠᏂᏍᎦᏚᎩ ᎾᎿ ᎤᏴᏢᎧᎸᎬ ᎣᎸᎵᎰᎹ.” --- Ꮎ APA ᎠᎵᏍᎪᎸᏗᏍᎪ ᎧᏃᎮᏍᎩ ᎾᎿ Russia ᏇᎴᎢ, ᏂᎬᎾᏛ ᏧᏔᎾ ᎤᎾᎵᏍᎩᏍᏗᎢ, ᏖᏇ, ᏗᏂᏃᎩᏍᎩ ᎠᎾᏛᏁᎵᏍᎬᎢ, ᏃᏊ ᎠᎴ ᏍᏆᏂᏯ Irish ᎠᎾᎵᏍᎩᏍᎩ. ᎤᎪᏛ ᎠᎾᎵᏍᎪᎸᏗᏍᎪ ᎤᏂᏍᏆᏂᎪᏒᏓ ᏓᎾᏕᎶᏆᏍᎪ ᎠᎴ ᎠᏰᏟ ᏯᏂ ᏗᎾᏕᎶᏆᏍᎩ ᏣᎳᎩ ᎠᏰᎵ ᎠᏁᎳ. --- “ᎠᏯ, ᎠᏋᏌ, ᎾᎿ Russia .ᏛᎩᎶᏒ ᎠᎴ ᏔᎵᏁ ᎦᏬᏂᎯᏍᏗ ᎠᏆᏕᎶᏆᎥᎢ ᏂᎪᎯᎸᎢ, ᎠᎩᎸᏉᏓ ᎦᏥᏍᏕᎸᏗ ᎢᏳᎾᏛᏗ ᎠᎴ ᎠᏕᎶᏆᏍᏗ ᎤᎪᏓ ᎤᎾᏙᎴᎯ ᎠᏎᏃ ᎾᎿ ᏔᎵᏁ ᎦᏬᏂᎯᏍᏗ ᎾᏍᎩᏊ,” ᎤᏛᏅ Gladkova-Huffman. --- ᎯᎠ ᎧᏃᎮᏢᏅ “ᏈᏓ ᎠᎴ ᏩᎭᏯ” ᎾᎿ ᎧᏃᎮᎯ ᎠᏫᏄᏥ ᎦᏁᎴᎢ ᎤᏛᏛ ᎤᏫᏒ ᏄᎵᏍᏔᏅ. ᏌᏊ ᎢᎦ ᏈᏓ ᎤᏪᏅᏎ ᏠᎨᏏ, ᎾᏍᎩ ᎠᏁᎲ ᏪᏌ, ᏥᏍᏆ, ᎠᎴ ᎧᏬᏄ. ᏃᏊᏃ ᎤᏍᏚᎢᏌ ᎦᎶᎯᏍᏗ ᎾᎿ ᏠᎨᏌ ᏫᎦᎶᏍᎩ, ᏈᏓ ᎤᏚᏓ ᎤᏍᎦᏤ ᎾᎿ ᎡᏙᎲ ᎾᎿ ᏩᎭᏯ ᎡᎵᏊ ᎬᏩᎷᎯᏍᏗ ᎨᏒᎢ. --- ᏃᏊᏃ ᎤᏚᏓ ᎤᏘᏅᏌ ᏧᏓᎴᎸᎢᏗᏝ ᎠᎴ ᏍᏓᏯ ᎤᏍᏚᏁ ᎦᎶᎯᏍᏗᎢ ᏬᏩᏃ ᏩᏠᏯ ᎤᎷᏤ ᎠᎴ ᏚᎩᎯᏙᎴ ᎦᎾᏢᎢ ᎠᎴ ᎧᏬᏅ ᎤᏂᏴᎮᎢ. --- ᏈᏓ ᏭᏁᏎᏍᏕᏱᏓ ᎠᎴ ᎤᏓᎾᎳᏛᎮ ᎠᏫᏒᏗ ᎠᏐᏴᎢ ᎾᎿ ᎢᏡᎬ ᏭᎩᎸᏁ, ᎠᎴ ᎬᏩᏍᏕᎸᎮ ᏧᏍᏆ, ᎡᎵᏊ ᎤᎾᏢᏁ ᏩᎭᏯ. ᎢᎦᏓ ᎠᏂᏃᎭᏂᏙᎯ, ᎾᏍᎩ ᏓᏃᎷᏂᏙᎲ ᏩᏯ, ᎤᏂᏄᎪᏤ ᎤᎾᎨ ᎤᎾᎵᏁᏅᏕ ᎤᏂᏲᏍᏗᎢ, ᎠᏎᏃ ᏈᏓ ᏚᏔᏲᏎᎴ ᎬᏩᏍᏕᎸᏗ ᎤᎾᏗᏩᏫᏗ ᏩᎭᏯ ᎾᎿ zoo Ꭲ ᎾᎿᎢ. --- ᎠᎾᏛᏁᎵᏍᎩ ᎤᏠᏯᏍᏗ ᏣᎳᎩ ᎠᏰᎵ ᎠᏁᎳ Bretly Crawford, ᎾᏍᎩᎾ ᏚᏁᎶᏁ ᏈᏓ; Sydney Terry, ᎾᏍᎩ ᏚᏁᎶᏁ ᏧᏍᏆ; Clistia Geary, ᎾᎿ ᏚᏁᎶᏁ ᎧᏬᏄ ᎠᎴ ᎦᏃᎭᎵᏙᎯ; Hadley Hume, ᎾᎿ ᏪᏆ ᎨᏎᎢ; Sinihele Rhodes, ᎾᏍᎩᎾ ᎤᏂᏚᏓ ᎨᏎᎢ; ᎠᎴ Connie Smith ᎠᎴ Noelia Lopez ᎾᏍᎩ ᏚᎾᏁᎶᏁ ᎠᏂᏃᎭᎵᏙᎯ. --- Erin Wilcox ᏚᏁᎶᏁ ᏩᎭᏯ ᎠᎴ Gracie Davenport ᎾᏍᏊ ᏚᏁᎶᏁ ᎧᏬᏄᎢ. --- “ᎾᏍᎩ ᎠᎾᎵᏍᎩᏍᎩ ᏗᏘᏂᏙᎯ ᎠᎴ ᎠᎾᎵᏍᎩᏍᎩ ᏗᎬᏲᎯᏍᎩ ᏗᎦᎧᎲᏍᎩ ᏗᏑᏱᏍᎩ ᎾᏍᎩ ᏧᏁᎶᏗ ᎾᎿ ᎧᏃᎮᏍᎩ,” Hume, ᎾᏍᎩ ᏧᏁᎳ ᎾᏕᏘᏯ ᎾᎵᏍᎩᏍᎪᎢ, ᎤᏛᏅ. “ᎾᏍᎩ ᎤᏑᏰᏒ ᏄᏍᏛᏊ ᏓᎪᏩᏘᏍᎬ ᎠᎾᎵᏍᎩᏍᎬᎢ ᎾᎿ ᎠᎩᏍᎬ ᎠᏥᏁᎲ ᎢᏳᏍᏗ ᎢᎬᏩᎵᏍᏙᏗ ᎨᏒᎢ.” --- Hume, 13, ᎤᏛᏅ ᎤᏍᏕᎸᏗ ᎢᎬᏩᏛᏗ ᎨᏒ, ᎤᎦᏙᏍᏛ ᏪᏌ ᎾᎿ ᏧᏪᏅᏒ ᎾᎥᎢ. --- ᏏᏃ ᏄᎾᎵᏍᎩᏓ ᎠᎩᎵᏏ, ᎧᏃᎮᏢᏍᎩ ᏕᎧᏃᎯᏎᎲ ᏣᎳᎩᎭ ᏗᎾᏕᎶᏆᏍᎩ ᏣᎳᎩᎭᎢ ᏂᎬᏁᎲ. --- ᏗᎾᏕᎶᏆᏍᎩᏃ ᎾᏍᏆ ᎤᎾᎳᏅᏓᏕᎭ ᎤᏂᏁᎢᏍᏗ ᎢᏳᏍᏗ ᎨᏒ ᎠᎾᏛᏁᎵᏍᎬᎢ ᏣᎳᎩᎭᎢ. --- “ᏂᎦᏓ ᎠᎾᏛᏁᎵᏍᎩ, ᏦᎦᏤᎵ ᏗᎾᏕᎶᏆᏍᎩ ᏚᎾᏅᏔ ᏂᎦᏓ ᎾᏂᏪᏍᎬ ᏅᏗᎦᎵᏍᏙᏗ ᎾᎿ ᏧᎾᏕᎶᏆᎥᎢ ᏂᎦᏓ ᏣᎳᎩᎭ ᏧᎾᏕᎶᏆᏍᏗᎢ,” Helena Mcoy, ᏣᎳᎩᎭ ᏧᎾᏕᎶᏆᏍᏗ ᏗᏕᏲᎲᏍᎩ, ᎤᏛᏅᎢ. --- ᏣᎳᎩᎭ ᏧᎾᏕᎶᏆᏍᏗ ᏧᏂᎸᏫᏍᏓᏁᎯ ᎠᏁᎳ ᎤᎾᎵᏍᏕᎵᎲ ᎠᏁᎶᏔᏅ ᎾᎿ ᎤᏃᏢᏅ ᎤᏅᏙᏗ ᎾᎿ ᏣᎳᎩᎭ ᎣᏂ ᎾᏍᎩ ᏣᎳᎩ ᎠᏰᎵ ᎨᎳ Terri Rhodes ᏚᏬᏎᎸ ᎤᎾᏁᎸᏙᏗᎢ. --- Terri ᎾᏍᎩ Sinihele’s ᎤᏥ. Sinihele ᎾᏍᎩ ᎾᎵᏍᎩᏍᎪ ᏅᎩ ᎢᏳᏕᏘᏴᏓ ᏥᎨᏒ ᎬᏩᎴᏅᏓ ᎠᎴ ᏃᏊ ᎤᏍᏗ ᏣᎳᎩ ᎦᏅᏏᏓ. ᏃᎴᏍᏊ ᏓᏕᎶᏆᎢ ᏣᎳᎩᎭ ᏧᎾᏕᎶᏆᏍᏗᎢ. --- “ᎯᎠ, ᎾᎿ ᎨᏒ, ᎾᎿ ᎤᎪᏗᏗ ᎤᏤᏟᏓ ᎤᎵᏍᎨᏓ ᏅᏗᎦᎵᏍᏙᏗ Sini ᏓᏕᎶᏆᏍᎬ ᎠᎴ ᎠᎵᏍᎩᏍᎬ ᎠᎭᏂ ᏧᎵᎢ ᎠᏁᏙᎲ ᎠᎴ ᎬᏩᎪᏘᏍᎪ ᎠᎵᏍᎩᏍᎬᎢ,” ᎠᏗᏍᎬ Terri. --- “ᏅᏗᎦᎵᏍᏙᏗ ᎠᏆᏓᏅᏖᎸ ᎠᎩᏲᎯᏍᏗ ᏧᎾᏕᎶᏆᏍᏗ, ᎢᎬᏱ ᎣᎦᏓᏅᏖᏔᏅ ᎠᎩᎵᏏ ᎨᏒᎢ, ᎠᏆᏓᏛᏛᏅ ᎾᎿ “ᏈᏓ ᎠᎴ ᏩᏲ ᎤᎾᏁᎶᏙᏗ ᎠᎴ ᏄᎬᏩᏳᏌᏕᎦ, Holly Davis, ᎠᎴ Tony Workman (academic counselor) ᏚᏂᎸᏫᏍᏓᏁᎸ ᎨᎳ Lena, ᎾᎿ ᎤᎾᎵᏍᎩᏍᏗᎢ ᏧᎾᏕᎶᏆᏍᏗ, ᎾᏍᎩ ᎢᏳᎵᏍᏙᏗ ᎠᎴ ᎤᏂᎪᎵᏱᏗ ᏣᎳᎩᎭ ᎢᎬᏱ ᏃᏊᏃ ᎠᎩᎵᏏ. ᎾᏍᎩᏃ ᏣᎳᎩᎭ ᏧᎾᏕᎶᏆᏍᏗ ᏗᏂᏲᏟ ᎾᏍᎩ ᎢᏧᎳ ᏧᎾᏛᎪᏗ ᎠᎴ ᎾᏍᎩ ᏣᎳᎩ ᎦᏬᏂᎯᏍᏗ ᎠᏅᏗᏍᎬ ᎾᎿ ᎠᎾᎵᏍᎩᏍᎬᎢ.”

--- ---
04/09/2014 08:25 AM
ᏓᎵᏆ ᎣᎦᎵᎰᎹ, – ᎾᏍᎩᏃ ᏂᎬᎾᏛ ᎤᏪᏘ ᎠᏍᏆᏂᎪᏗᏓᏅ ᎾᏍᎩ ᎠᎹᏱᏟ ᎠᏂᏴᏫᏯ ᎾᎿ ᏩᏒᏓᏃᎢ, D.C., ᎤᏂᏍᏆᎸᎡᎸ “ᏣᎳᎩ ᏧᏒᎯᏓ” ᎾᎿ ᎧᏬᏂ ᏦᎢᏁ---ᎯᏍᎩᏁ ᎢᎪᎯᏓ ᎤᎾᏯᏙᏍᏗ ᏚᏳᎪᏛ ᏣᎳᎩ ᎧᏃᎮᏓ ᎾᏂᎥ ᏴᏫ. --- ᎾᏍᎩᏃ ᎢᎬᏱ ᎯᎠ ᎠᏍᏆᎳ ᏄᎵᏍᏔᏂᏙᎸᎢ, ᏣᎳᎩ ᎠᏰᎵ, ᏣᎳᎩᏱ ᎠᏰᎵ ᎠᏂᏴᏫᏯ ᎠᎴ ᎠᏂᎩᏚᏩᎩ ᎠᏂᏴᏫᏯ ᏂᎦᏓ ᏌᏊ ᏚᏂᎸᏫᏍᏓᏁᎲ ᎠᏂᏯᏙᏍᎪ ᏣᎳᎩ ᎤᏂᏃᎮᏓ ᎬᏂᎨᏒ ᎾᏅᏁᎲ ᎠᏟᎢᎵᏒ ᎤᏦᏎᏗ ᏄᎵᏍᏔᏂᏙᎸ, ᎤᎾᏕᏅ ᏄᏍᏛ ᎨᎦᏁᏢ ᎬᏂᎨᏒ ᎾᏄᏁᎲ ᎠᎴ ᏄᏍᏛ ᏧᏂᎶᏒᎢ. --- ᎾᏍᎩᏃ ᎾᎾᏛᏁᎲ ᏄᏍᏛ ᎢᎩᎶᏒ, ᏣᎳᎩ ᏧᎾᏕᎶᏆᎥ ᎤᏂᏃᎮᎸ ᏄᎵᏍᏔᏂᏙᎸ ᎾᎿ ᏣᎳᎩ ᎦᏬᏂᎯᏍᏗ ᎠᎴ ᏄᎵᏍᏔᏂᏙᎸ ᎠᎴ ᏓᎾᏟᏃᎮᏗᏍᎬ ᎾᎿ ᎠᎾᏓᏩᏛᎯᏙ ᏓᏂᏃᎯᏎᎲ ᏄᏍᏛ ᏄᎵᏍᏔᏂᏙᎸ ᏧᎾᏓᎴᏅᏓ ᎠᏂᏴᏫᏯᎢ. ᏗᏂᏲᏟ ᎾᏍᏊ ᎡᎵᏊ ᎦᏓᏆᎵ ᎠᏂᎩᏍᎬ ᏓᏃᏢᏍᎬ ᏧᎾᏯᎶᏗ ᎠᎴ ᏗᏁᎶᏗ ᏓᏃᏢᏍᎬ ᏎᎷ ᎤᏄᎶᏔᏅ ᎠᏅᏗᏍᎬᎢ. --- Carolyn McClellan, ᏣᎳᎩ ᎠᏰᎵ ᎨᎳ ᎠᎴ NMAI ᏍᎦᏚᎩ ᎠᎴ ᏗᎧᎾᏩᏛᏍᏗ ᏗᎬᏩᏃᏢᏗ ᏯᎾᏛᏁᎯ ᎠᎵᏍᏕᎵᏍᎩ ᏗᏎᎮᎵᏙᎯ, ᎾᏍᎩ ᎠᏍᏆᎵᏍᎬ ᎠᏓᏅᏖᎵᏙᎯ ᎨᏒ. ᎠᏗᏍᎬ ᎤᏬᎯᏳᏒ “ᎤᏂᎪᏓ ᏧᏂᎷᎯᏍᏗ” ᎠᏁᏙᎯ ᏅᏗᎦᎵᏍᏙᏗᏍᎬ ᎾᏍᎩ ᎠᎵᏍᎪᎸᏗᏍᎬ ᏧᏚᎸᏫᏍᏓᏁᎲ ᎤᏪᏘ ᎤᏂᏍᏆᏂᎪᏔᏅᎲᏍᏗ ᏓᏂᎷᎬ ᏗᏟᏃᎮᏗᏍᎩ ᏒᎾᏙᏓᏆᏍᏗ ᏂᏕᎦᎵᏍᏔᏁᎬ, ᏓᏛᏛᎲᏍᎬ ᎠᏂᏴᏫ ᎠᏂᏣᎳᎩ ᎠᏂᏴᏫ ᎠᎴ ᎢᏳᏍᏗ ᎧᏃᎮᏓ ᎠᎴ ᎤᏅᏔᏅᏔᏅ ᎠᏂᏣᎳᎩ ᎾᎿ ᎠᏍᏆᏂᎪᏔᏅᎲᏍᏗ ᎤᏂᎲᎢ. --- “ᎢᎦ ᎦᎵᎡᎵᎬ ᎾᏍᎩ ᏂᎦᏓ ᏦᎢ ᏯᏂ ᎠᏂᏴᏫᏯ ᏩᏥᏂ ᏗᎪᎵᎦ ᎠᏂᏣᎳᎩ ᎠᏂᎳᏍᏓᏢ ᎤᏁᏙᎸ ᏦᎢ ᎢᎦ ᎠᏍᏆᎵᏍᎬ ᎾᎿᎢ. ᎢᎦ ᎤᏍᏆᏂᎪᏛ. Ꮭ ᎢᎴᎯᏳ ᎠᏆᏓᏅᏖᎸ ᏱᎨᏎ ᎾᎿ ᏂᎦᏓ ᎤᏂᎷᎯᏍᏗᏱ. ᏝᏃ ᎾᏍᎩ ᎢᏳᏍᏗ ᎪᎱᏍᏗ ᎢᏳᎵᏍᏔᏅ ᏱᎨᏎᎢ ᎠᎭᏂ ᎤᏪᏘ ᎤᏂᏍᏆᏂᎪᏔᏅᎲᏍᏗᎢ,” ᎤᏛᏅᎢ. --- McClellan ᎤᏛᏅ ᏚᎸᏫᏍᏓᏁᎲ ᎠᏂᏣᎳᎩ ᎤᏰᎸᏗ ᎤᏍᏆᎸᏗᏱ ᎾᎿ ᏔᎵ ᏧᏕᏘᏴᏓ. ᎾᎿ ᎤᏪᏘ ᎤᏂᏍᏆᏂᎪᏔᏅᎲᏍᏗ ᎤᎵᏍᎪᎸᏔᏅ ᎤᏂᏟᏅᏗ ᏴᏫ ᎤᏂᎪᏩᏛᏗ ᏄᏍᏛ ᏄᎾᏛᏁᎵᏍᏔᏅ ᎠᎴ ᏄᎵᏍᏔᏅᏍᏔᏅᎢ. ᏚᎷᏤᎸ ᎾᏍᎩ ᏣᎳᎩ ᎠᏰᎵ ᏂᏧᎵᏍᏔᏅᏍᏔᏅ Tourism ᏧᏂᎸᏫᏍᏓᏁᎯ ᎾᎿ ᏔᎵ ᏯᏕᏘᏯ ᏥᎨᏒᎢ ᎾᏍᎩ ᎤᏍᏆᎸᏗ ᎠᏂᏣᎳᎩ ᏄᎾᎵᏍᏔᏅ ᎾᎿ NMAI ᎠᎴ ᏃᏊ ᎤᏙᏯᏅᎯᏛ ᎾᎿ EBCI ᎠᎾᏓᏅᏖᎵᏙᎯ. --- ᎤᏛᏅ ᎠᏍᎪᎵᏴ ᎾᎿ ᎠᏂᏐᎢ ᎤᏂᎪᏩᏛᏗ ᏚᏳᎪᏛ ᏓᏟᎶᏍᏛ ᏄᎵᏍᏔᏅ ᎠᏂᏣᎳᎩ ᎤᎾᏕᏅ ᎤᏂᎶᏒ, ᏄᎾᏛᏁᎵᏙᎸ ᎠᎴ ᏄᎵᏍᏔᏅᏅᎢ. --- ᏗᎨᏲᏗ ᎾᏂᎥ ᎠᏂᏴᏫ ᎾᏍᎩ ᎠᏂᏣᎳᎩ ᏗᏅᏃᏗ ᎨᏒ ᎠᎴ ᏙᎯ, ᎠᎴ ᏂᎦᏯᎢᏎᏍᏗ ᎣᎩᏬᏂᎯᏍᏗ ᎨᏒ, ᎾᏍᎩ ᎤᏟᏂᎩᏓ ᎢᎩᎲ ᏂᎦᏛᏁᎸᏍᏔᏅ ᎢᎩᎦᏛᎴᏒ ᏗᏗᏃᎯᏎᏗ ᎠᏂᏴᏫ,” ᎤᏛᏅᎢ. “ᎢᎦᏚᎵ ᎤᎾᏅᏓ ᎢᏳᎵᏍᏙᏗ ᎾᎿ ᏓᏝᏅᏓᏍᏗᏍᎬ ᎾᏍᎩ ᎢᏳᏍᏗ ᎤᎷᎯᏍᏗ ᏣᎳᎩ ᎢᎩᏚᎲ ᏣᎳᎩ ᎤᏪᏘ ᏱᎩ ᎠᎴ ᎣᎦᎵᎰᎹ ᏱᎩ ᎠᎴ ᎢᏗᏍᏕᎸᏗ ᏄᎵᏍᏔᏅᏍᏔᏅ ᎾᏍᎩ ᎢᏗᏅᏍᏓᏢ ᎾᏍᎩ ᎠᏏᏴᏫᎭ ᎠᏁᏙᎲ ᎤᎵᏍᎨᏓ ᏄᏅᏅ ᎯᎠ ᎾᏍᎩ ᏦᎢ ᏧᏙᏓᏆᏗ.” --- ᏣᎳᎩ ᎬᎾᏕᎾ ᎠᏁᎯ ᎠᏃᏢᏅᏍᎩ ᎨᏥᎸᏉᏔᏅᎢ ᎨᎳ Shawna Cain ᎤᏛᏅ ᎯᎠ ᏣᏍᏆᎵᎭ ᎢᎦ ᎣᏍᏓ ᎨᏒ ᎡᏓᏍᏗᎢ. ᏔᎷᏣᏃ ᏗᎪᏢᏗ ᏓᏎᎮᎲᎢ ᎠᎴ ᎢᎾ ᏗᏁᎯ ᏚᏟᏃᎮᏔᏅᎢ ᏯᏛᎾ Germany, Sweeden, Russia, Japan, Ukraine ᎠᎴ ᎠᎹᏱᏟ. --- “ᎢᎦ ᎤᎾᏣᏍᏈᏍᏓ Ꮭ ᏳᎾᏅᏖ ᏦᎢ ᏳᎾᏓᏈᎦ ᎠᏁᎲᎢ ᏩᏥᏂ ᏧᏬᏟᏍᏙᏗ ᎨᏒ ᏣᎳᎩ ᎠᏰᎵ,” ᎤᏛᏅ. --- “ᎢᎦ ᎤᏍᏆᏂᎪᏛ ᏗᏓᏚᏓᎸᏁᏗ ᎤᏠᏯᏍᏛ ᏣᎳᎩ ᎠᏂᏴᏫ ᎠᏁᎲᎢ, ᎠᏓᏅᏓᏓᏍᏗᎭ ᎾᏍᎩ ᎢᏗᏌᏊ ᎢᏗᏴᏫ ᎨᏒ ᎠᎴ ᎤᏠᏱᎭ ᎢᎩᎦᏛᎴᏒᎢ. ᏄᏓᎴᏒᎢ, ᎢᎦᎢ ᏕᏓᏍᏔᏱᏍᎬᎢ ᎢᎬᏱ ᎢᎦ ᎤᎵᏍᏆᏓ ᎤᎾᏥᏍᏈᏍᏓ ᎠᎾᏓᏩᏛᎯᏙ ᎤᏁᏙᎸ ᏕᏗᎪᎲ ᎠᎴ ᎤᎾᏕᎶᏆᎥ ᏄᎾᎵᏍᏓᏁᎸ ᎠᏂᏣᎳᎩ ᎠᎴ ᏄᏍᏛ ᎤᏂᎲ ᎢᏳᎾᏛᏁᎵᏓᏍᏗ.” --- Cain ᎤᏛᏅ ᏄᏍᏛ ᎤᏕᎶᏆᎥ ᎤᎵᏍᎪᎸᏓᏁᎸ ᎠᏃᏢᏅᏍᎩ ᏂᏙᏓᏳᎾᏂᎩᏓ ᎾᏍᎩ ᏦᎢ ᎠᏰᎵ ᏂᏙᏓᏳᎾᏂᎩᏓ ᏂᎦᏓ ᎣᎦᏅᏅ ᎠᎴ ᏗᎧᏃᎮᏢᏓ ᎣᎩᏃᎮᏢᏅ, ᎢᏳᏍᏗ ᎣᏦᏢᏍᎩ ᎨᏒ ᏙᏣᏓᏃᎯᏎᎸ ᏃᏣᏛᏁᎲ ᎠᎴ ᏙᎦᏟᏃᎮᏢᎢ, ᏝᏃ ᎾᏍᎩ ᎤᏟ ᎢᎦ ᏱᏂᎦᎵᏍᏗᏍᎪᎢ. --- ᎤᎵᏍᎨᏗ ᏄᎵᏍᏓᏁᎸ, ᎠᏗᏍᎬ, ᏓᎾᏓᏩᏛᎯᏙᎯᎢ “ᏣᎳᎩ ᏧᏒᎯᏓ” ᎾᏍᎩ ᎠᏂᏣᎳᎩ ᎠᏂᏴᏫ ᎤᏂᎭ “ᎤᏟᏂᎩᏓ ᎧᏃᎮᏗ ᎤᏂᎨᏛᏁᏒᎢ, ᎤᎾᏟᏂᎬᏁᎸ ᎠᎴ ᏄᎵᏍᏔᏅᎢ,” ᏝᏙ ᎧᏃᎮᏓᏊ ᎤᏩᏌ ᎾᏍᎩᏍᎩᏂ ᎠᏂᏣᎳᎩ ᎠᏁᎲᎢ ᏃᏊ ᎾᎿ ᏔᎵᏍᎪ ᏌᏊ ᏯᎦᏴᎵ ᎤᏕᏘᏴᏌᏗᏒᎢ. --- “ᎠᏉᎯᏳ ᎠᏂᏴᏫ ᎤᎾᏂᎩᏒ ᎠᏃᎵᎬ ᎾᏍᎩ Ꮭ ᎠᏎ ᏂᏚᏓᎴ ᏦᎦᏄᏬᏍᏗ ᏱᎩ ᏦᎦᏕᏲᏗ ᏄᏍᏛ ᏦᎩᎶᏒ ᎠᎴ ᎣᎩᎸᏉᏙᏗ ᏃᏊ. ᏃᏍᎩᏂ, ᏝᏃ ᎠᏎ ᏦᎦᏄᏬᏍᏗ ᏱᎩ ᎾᎿ ᏧᎩᏓᏟ, ᎠᏕᎳ ᏗᏯᏠᏗ, ᏗᎦᏃᏥ ᏗᎳᏑᎶ ᎠᎴ ᎾᏍᎩ ᎢᏳᏍᏗ ᏲᏣᎠ, ᎣᏥᏣᎳᎩ. ᎣᏥᏣᎳᎩ ᏥᎩ ᏔᎵ ᏤᎶᎯ ᎣᏣᎢᏐ, ᏦᏨᏃᏗ ᎠᎴ ᏙᎯ ᎠᎴ ᎣᏍᏓ ᏃᎦᏛᎾ ᎠᎴ ᏒᎦᏛᏁᎵ,” ᎤᏛᏅ Cain. --- ᏐᎢᏃ ᏣᎳᎩ ᎬᎾᏕᎾ ᎠᏁᎯ ᎠᏃᏢᏅᏍᎩ ᎨᏥᎸᏉᏔᏅ ᎨᎳ ᎾᏍᎩ ᏒᏙᎲᎢ, Tommy Wildcat, ᎠᏗᏍᎬ ᎠᎵᎮᎵᎬ ᏓᏍᏕᎵᏍᎬ ᎠᏂᏣᎳᎩ ᏧᎾᏓᎴᏅ ᎠᏂᏴᏫ ᎡᎶᎯ ᏫᏚᏳᎪᏛᎢ. --- “ᎠᎭᏂ ᎨᏙᎯ ᏣᎳᎩ ᎠᏰᎵ ᏂᎦᏥᏯᏛᏁᎲ, ᏌᏊ ᎾᏃ ᎦᎵᏉᎩ ᎬᎾᏕᎾ ᎠᏁᎯ ᎠᏃᏢᏅᏍᎩ, ᎦᎵᎡᎵᎬ ᎨᏙᎯ ᎬᏂᎨᏒ ᏂᎬᏁ ᏦᏕᏓᎴᏅᎢ ᎠᎴ ᏃᎦᏛᏁᎸᎢ,” ᎤᏛᏅᎢ. --- “ᎬᏉᏟᏍᏙᏗᏃ ᎾᎿ ᎢᎯᏯ ᏗᎪᏢᏔᏅ ᏗᎦᏤᏡᎯᏍᏗ ᏕᎪᏢᏍᎪᎢ, ᎠᎴ ᎨᏙᎭ ᏥᏁᎭ ᎢᎯᏯ ᎪᏢᏔᏅ ᎦᏨᏡᎯᏍᏗ ᎠᎴ ᏙᏓᏥᏃᎩᏍᏔᏂ. ᎦᏁᏁᎸᏗᏍᎪ ᎢᎦ ᎢᎬᏩᏛᏗ ᎤᏬᏚᎯ ᏯᏮᏗ ᏗᏆᏓᎴᏅᎯ ᎠᎴ ᎦᏥᏃᎯᏎᏗ ᎠᏂᏴᏫ.” --- ᎤᏛᏅ ᎤᎪᏓ ᎠᏂᏴᏫ ᏚᏟᏃᎮᏔᏅ ᎾᎿ ᎤᏪᏘ ᎤᏂᏍᏆᏂᎪᏙᏗ ᎠᏂᏴᏫᏯ ᎠᎾᏗᏍᎬᎢ ᎠᎴ ᎤᎵᏍᎨᏓ ᏄᎾᎵᏍᏓᏁᎲ ᏣᎳᎩ ᎦᏬᏂᎯᏍᏗ ᎠᎴ ᎢᏳᎾᏛᏁᎵᏓᏍᏗ. --- “ᎤᎵᏍᎨᏓᏃ ᎨᏒ ᎤᏟᏂᎩᏓ ᎤᏂᎪᏓ ᎠᏂᏴᏫ ᎾᏍᏊ ᎠᏁᎳ ᏂᎨᏒᎾ ᏱᎩᏍᏊ ᎠᎴ ᎠᏂᎳᏍᏓᏢ ᏂᎨᏒᎾ ᏱᎩ. ᎠᎾᏁᎸᏗᏍᎪ ᎠᎴ ᎤᎾᏚᎵᏍᎪ ᏗᏓᏛᎪᏙᏗ ᏗᏓᏂᏴᏗᎢ, ᎣᏍᏓ ᎾᏍᎩ ᎬᎾᏕᎾ ᎤᏪᏘ ᎤᏂᏍᏆᏂᎪᏙᏗ ᎠᎹᏱᏟ ᎠᏂᏴᏫᏯ ᎤᏂᏍᏆᎸᎡᎲᎢ ‘ᏣᎳᎩ ᏧᏒᎯᏓ” ᎤᏛᏅᎢ.

--- ---
04/07/2014 08:38 AM
Franklin, N. C. – ᏓᏂᏃᎮᏍᎬ ᏓᏂᏬᏂᏍᎬ ᎤᎬᏩᏟ Nikwasi ᎠᏂᏴᏫᏯ ᎤᏙᏓᎸ ᎤᏙᏢᏒ ᎾᎿ Franklin ᎡᎵᏊ ᎾᏞᎬ ᏙᏛᏄᎪᏔᎾ. --- ᎠᏅᏱ 3rd, ᎧᎸᎬ ᎢᏗᏢ ᎠᏁᎯ ᎠᏂᏣᎳᎩ ᎠᏂᏴᏫᏯ ᎤᎬᏫᏳᎯ Michell Hicks ᎤᏟᏃᎮᏔᏅ Franklin ᎦᏚᎲ ᎤᎾᏓᏡᎬ ᎨᎳ ᏗᎧᎾᏩᏛᏍᎩ ᏗᎬᏩᏃᏢᏗ ᎠᏂᏅᎢ ᎤᏚᎩ ᎤᏩᎭ ᎠᏓᎴᏂᏍᎬ ᏓᏂᏬᏂᏍᎬ ᎾᏍᎩᎾ ᎤᎬᏩᏟ ᎠᎵᏏᏅᏙᏗ ᎾᏍᎩᎾ ᎤᎵᏍᎨᏓ ᎤᏙᏢᏒ ᎬᎪᏩᏛᏗ. --- “ᎠᎯᏓ ᎪᎱᏍᏗ ᏥᏔᏲᎯᎭ…… ᏙᎯᏳ ᎧᎸᎬ ᎠᏁᎯ ᎾᏁᎵ, ᎢᎸᏍᎩ ᎢᏳᏓᎴ ᎠᏓᏅᏖᏗᎢ, ᎤᎬᏩᏢ ᎤᏙᏓᎸ ᎤᎷᎯᏍᏗ ᎾᎿ ᎧᎸᎬ ᎠᏁᎯ ᏚᏙᏍᏙᏗᏱ,” ᎤᏛᏅ Hicks. “ᎪᎵᎩᏃ ᎯᎠ ᎠᎯᏓ ᏂᎨᏒᎾ ᎨᏒᎢ ᏩᏎᎯᎲ ᏗᎩᎶᏒᎢ ᎧᏃᎮᏍᎩ ᎤᏙᏓᎸ ᎠᎴ ᎤᎾᏚᏓᎸ ᎤᏂᏚᎲᎢ. ᏌᏊ ᎢᏳᏓᎴ ᎤᎵᏍᎨᏓ ᎾᎿ ᎠᏂᎳᏍᏓᏢ ᏙᎯᏳ ᎢᎦᏠᏯᏍᏙᏗ ᎯᎠ ᎠᏟᎢᎵᏙᎲ ᎠᏍᏕᎸᏗᎢ ᎯᎠ ᎤᏙᏢᏒᎢ, ᎯᎠ ᏚᏙᏢᏒ ᎢᎦ ᎤᎪᏓ ᎦᎸᏉᏗ ᏄᎵᏍᏔᏅᏅ ᎠᎴ ᎢᏳᎾᏛᏁᎵᏓᏍᏗ ᎨᏒ ᏄᏍᏗᏓᏂ. ᎠᏆᏓᏅᏛ ᎠᏯ ᎠᎩᎷᏤᎲ ᎾᎿ ᎠᏂᎳᏍᏓᏢ ᏗᎦᏓᏘᏂᏙᎯ ᎨᏒ. ᏂᏚᎾᏓᏪᏎᎸ ᎤᏂᎪᏓ ᎠᏂᎳᏍᏓᏢ ᏗᎾᏓᏘᏂᏙ, ᎣᎦᏚᎵ ᏫᏓᏤᎸ ᏲᎦᏛᏗ ᏚᏳᎪᏛᎢ.” --- Hicks ᎤᏛᏅ ᎾᎿ ᏂᎦᎵᏍᏗᏍᎬ ᏗᎵᎪᏗ ᎨᎲ EBCI ᎤᏂᎲ ᎠᏟᎢᎶᎯᎲ Macon ᏍᎦᏚᎩ ᏧᏟᎢᎸᏍᏔᏅᎢ ᏱᎧᏃᎮᏟ ᏯᏛᎾ Cowee ᏧᎾᏕᎶᏆᏍᏗ ᎤᎬᏩᏟ ᎠᎴ ᎾᎿ ᎤᏍᏗ ᏔᎾᏏ Watershed programs. ᏚᏃᎯᏎᎸ ᎤᏂᏚᎲ ᎤᏚᎩ ᎤᏩᎭ ᎤᏠᏯ ᏗᎵᎪᎯ ᎢᏳᎵᏍᏙᏗᎢ ᎤᏙᏢᏗ ᎾᏍᎩᎾ Franklin ᏙᎯᏳ ᏬᏌᏂᏴ ᎤᏂᎪᏩᏛᏗ ᎾᎿ Nikwasi ᎤᏙᏓᎸᎢ ᏂᎦᏓ ᎠᏁᎳᏗᏙᎲᎢ. --- ᎾᎯᎿᎢ Franklin ᎠᎴ EBCI ᏴᏓᎭ Ꮭ ᎣᏍᏓ ᏱᎨᏐ ᎾᎿ ᏂᎨᎬᏁᎲ ᎤᏂᏚᎲᎢ ᎾᎿᎾᎢ ᎤᏙᏓᎸᎢ ᏂᏓᎬᏩᏓᎴᏅᏓ ᏥᏍᎪᏯ ᏗᎯᏍᏗ ᏧᏅᏔᏅ ᎾᎿᎢ ᎤᏙᏢᏒ, ᎦᏄᎸ ᎤᏂᏝᎢ, Hick ᏚᏃᎯᏎᎸ ᎾᏍᎩᎾ ᎠᏂᎾ ᏧᏂᎸᏫᏍᏓᏁᎯ ᎾᏍᎩ ᎤᎬᏩᏟ ᏂᎨᏒᎾ ᎨᏒ ᎾᎿ ᏧᎾᏑᎯᏍᏗ ᏙᏓᏉᏅ ᎤᏒᎢ. --- “ᎦᏓᏅᏖᏍᎬ ᎠᎴ ᎠᏉᎯᏳ ᎠᏆᏓᏅᏛ ᎢᎩᎲ ᎾᎿ ᎢᏗᎳᏍᏓᏢ ᎨᏒ ᎣᎱᏍᏗ ᎢᎦᏓᎢ,Ꮰ ᎠᏗᏍᎬ Hicks. --- “ᏙᎦᏠᏒ ᎤᏁᏉᏨ ᎨᏒᎢ. ᎤᎬᏫᏳᎯ Hicks ᎢᎦ ᎠᎵᎮᎵᎬ ᎠᎴ ᎠᏯ ᎾᏍᎩᏊ ᎤᏠᏯ ᎠᏆᏓᏅᏛ ᏙᎦᏠᏐᏂ ᎾᎿ ᎧᎸᎬᎢᏗᏢ ᎠᏁᎯ ᎠᏂᏣᎳᎩ ᎠᏂᏴᏫᏯ ᎠᎴ Franklin ᎤᏕᎶᎰᏒ ᎾᎿ ᎣᏥᏏᏴᏫᎭ ᎤᏟᏂᎩᏓ ᏙᎦᏓᏂᏴᏛ ᎾᎿ ᎤᏙᏓᎸᎢ,” ᎤᏛᏅ Franklin Mayor Bob Scott. “ᏛᎠᏆᏂᎩᏒ ᏙᎦᏠᏐᏂ ᎠᏆᏓᏅᏛ ᎾᎿ ᏂᎦᏓ ᎯᎠ ᏣᏟᎢᎵᏙ ᏂᏓᎦᎵᏍᏔᏅ ᎠᏇᎵᏒᎢ. ᎨᎵᎠ ᎾᏂᎥ ᎤᏅᏙᏗ ᎨᏎᏍᏗ ᏗᎵᎪᎯ ᎢᏳᏃ ᎾᏍᎩ ᏙᏧᎪᏔᏅᎢ. ᎢᏧᎳ ᎦᏚᎲ ᎠᎴ ᎾᎿ ᎠᏂᎳᏍᏓᏢ ᏓᏳᎾᏠᏯᏍᏔᏂ ᎠᎾᏁᎶᏗᏍᎬ ᎢᏳᎵᏍᏙᏗᎢ. ᏗᎵᏍᏕᎸᏗ ᏗᎦᎸᏫᏍᏓᏁᏗ ᎬᏂᎨᏒ ᏂᎦᎵᏍᏗ ᎾᏍᎩ ᎤᏙᏓᎸ ᎤᎵᏍᎨᏓ ᎤᏙᏢᏒ ᎢᎦᎦᏎᏍᏕᏍᏗ ᎪᎯᏓ ᏕᏓᏓᏁᏟᏴᏎᎬᎢ ᎠᎴ ᎾᏍᎩ ᏭᎵᏍᎨᏗᏴᎢ.” --- ᎾᏍᎩᏃ ᎠᏂᎳᏍᏓᏢ ᎤᏂᏔᏲᏢ ᎾᏍᎩ ᎤᏤᎵ ᎢᏳᎵᏍᏙᏗ ᏫᏙᎠᏁᏗ EBCI, Hicks ᏚᏃᎯᏎᎸ ᎤᏂᏚᎲ ᎢᏳᏃ ᎾᏍᎩ ᏂᎨᏒᎾ ᏱᎩ, ᏳᏚᎳ ᎤᎴᏅᏗ ᎤᏬᏂᎯᏍᏗ ᎠᎵᏏᏅᏙᏗ ᎤᎬᏩᏟ ᏗᏓᏙᎵᏤᏗ ᏂᎦᏓ ᎣᏍᏓ ᏗᎦᎸᏫᏍᏓᏁᏗᎢ ᎾᎿ ᎤᏙᏢᏒᎢ ᎦᏓ ᎠᎲᎢ. --- ᏔᎵ ᏐᎢ ᎠᏂᎳᏍᏓᏢ ᎠᏁᎳ ᎾᏍᏊ ᏭᏬᏂᏒ ᎦᏚᎲ ᏗᏄᎪᏔᏂᏙ ᎠᏂᎾ, ᏓᎾᏟᎬᎮᏗᏍᎬ ᎤᏂᏚᎲ ᎾᎿ ᎤᎾᏓᏅᏖᏗ ᎢᏳᎾᏛᏁᎵᏓᏍᏗ ᎠᎴ ᎦᎸᏉᏗ ᎤᏰᎸᏗ ᎾᎿ ᎦᏙ ᎠᎲ ᎾᎿ ᎠᏂᏣᎳᎩ ᎠᏂᏴᏫᏯᎢ. --- “ᏗᏂᏲᏟᏊ ᎤᏠᏯ ᏗᏘᏲᏍᏗᏊ ᎢᏳᏍᏗ ᏱᏂᎦᎵᏍᏗᎭ ᎾᏍᎩ ᎤᏤᎵᎪᎯ ᎨᏒ ᎣᏂᎢ,” ᎠᎾᏗᏍᎬ EBCI ᎨᎳ Matthew Tooni. “ᎠᏯ ᎨᎵᏍᎬ ᏯᏆᏚᎵ ᎠᎩᎪᏩᏛᏗ ᎾᏍᎩ ᎦᏓ ᎤᏙᏓᎸᎢ ᏭᎷᎯᏍᏗ ᎠᏂᏣᎳᎩᎢ, ᎠᏎᏃ ᎪᎵᎦᏍᏊ ᎢᎬᏩᎵᏍᏙᏗ ᏂᎨᏒᎾ ᎨᏒ…… ᎠᏆᏚᎵ ᎯᎠ ᎦᏙ ᎠᎵᏏᏅᏙᏗᎢ. ᎦᏙᎲ ᏳᏂᎭ ᎤᏩᎦᏗᏗᏒ ᏥᏛᎾᎢ ᎤᏅᏙᏗ ᎾᏃᎵᎬᎾ ᏱᎩ ᏄᎵᏍᎨᏗᏴᎢ, Ꭰ. ᏭᏂᏌᏙᏯᏍᏗᏊ? Ꮭ ᏯᏆᏚᎵ ᎾᏍᎩ ᎢᏳᎵᏍᏙᏗᎢ.” --- ᏣᎳᎩ ᎠᏰᎵ ᎨᎳ Tom Belt, ᎾᏍᎩ ᏧᎸᏫᏍᏓᏁᎯ Western Carolina University ᎾᎿ ᏣᎳᎩ ᎦᏬᏂᎯᏍᏗ ᎤᎾᏙᏢᎯ, ᏚᏍᏗᏱᏔᏅ ᏗᏅᎪᏔᏂᏙ ᎠᏂᏅᎢ ᎤᎾᏓᏅᏖᏗ ᎾᏍᎩ ᎠᏂᎳᏍᏓᏢ ᎦᎸᏉᏗ ᎠᎴ ᎾᏍᎩ ᎢᏳᎾᏛᏁᎵᏓᏍᏗ ᏧᎬᏩᎶᏗᏳ ᎨᏒᎢ” ᎾᎿ ᎦᏙᎯ ᎪᎯᎩ ᏥᎨᏒ ᏧᎦᏴᎵᎨ ᏄᎾᏛᏁᎢ. --- “ᎾᏍᎩ ᎤᎵᏍᎨᏓ ᎾᏃ ᏣᎮᏍᏗ ᎪᏎᏗ ᎩᎶᎢ, ᎤᎵᏍᎨᏛ ᏂᎬᏃ ᎾᏍᎩ ᏄᏍᏛᎢ,” ᎤᏛᏅ. --- ᏗᏄᎪᏔᏂᏙ ᎠᏂᎾ ᎬᏂᎨᏒ ᏄᏅᏁᎸ ᏂᎦᏓ ᎤᏂᏃᎮᏗ ᎤᏩᎦᏗᏗᏒᎢ ᎾᎿ ᎤᎬᏫᏳᎯ Hicks ᏧᏄᎪᏔᏂᏓᏍᏗ ᎣᏍᏓ ᎢᏳᎵᏍᏙᏗ ᎢᏧᎳ Franklin ᎠᎴ EBCI.

--- ---
03/20/2014 08:33 AM
ᎠᏭᎤᏂᏴᏍᏗ, ᎣᎦᎵᎰᎹ. – ᏧᎾᎵᎢ ᎾᎿ Murrell ᎤᏪᏅᏒ ᎤᎾᏓᏡᎦ ᏓᎾᏘᏂᏙᎮᏍᏗ ᏃᏊ ᏌᏚ ᎾᏕᏘᏯ ᎬᏩᎾᎴᏅᏓ “ᏗᎦᎵᎢ ᏠᎨᏏ ᎤᏂᎦᏖᏃᎵᏓᏍᏗ” ᎾᎿ ᎧᏬᏂ ᏔᎳᏚᏏᏁ. ᎯᎠ ᎠᏂᎦᏖᏃᎵᏙ ᎠᏍᏚᎢᏏ ᏂᎦᏓ. --- ᎾᏍᎩ ᎠᏂᎦᏖᏃᎵᏙ ᎤᎾᏦᏙᏗ ᎾᏍᎩ ᎦᏓᎶᏏ ᎢᎦᏓ ᏧᎵᏍᎨᏓ ᏚᏙᏢᏒ ᎤᎾᏑᏯᏍᏗ Murrell ᎤᏪᏅᏒ ᎠᎴ ᎤᏴᏢ ᎠᎴ ᎤᎦᎾᏮ ᎤᎾᏟᎵ ᏚᏓᏃᏣᎵ ᎾᎿ ᏣᎳᎩ ᎠᏰᎵ. ᎾᏍᎩᏍᏊ ᎤᏑᏯᏍᏗ ᎠᎦᏖᏃᎵᏓᏍᏗ ᎾᎿ Fort Scott, ᎬᎾᏕᎾ ᏧᏓᏃᏣᏟ ᎤᏙᏢᏒ ᎾᎿ ᏗᎦᏚᎲ Fort Scott, Kansas. --- ᎾᏍᎩ ᎯᎠ ᎠᏂᎦᏖᏃᎵᏙᎯ ᏳᏁᎾ ᎾᎿ ᏗᏐᏴ ᏦᎢ ᎢᏳᏟᎶᏓ ᎾᎿ ᎠᏭᎤᏂᏴᏍᏗ Ꭰ.ᎩᏓ. ᎧᏃᎮᏍᎩ ᏕᎦᎸᏛ ᎾᎿ ᏕᎦᏁᏍᏗ. --- ᎠᏂᎦᏕᏃᎵᏙ ᎤᎾᏦᏙᏗ ᏛᏂᎩᏌ ᏧᏁᎳ ᎠᏟᎢᎵᏒ ᏌᎾᎴ Murrell ᎤᏪᏅᏒ ᏛᎾᏂᎩᏌ ᎠᎴ ᏛᎠᏂᎷᏥ ᏧᏁᎳ ᎠᏰᏟ ᎤᏒᎢ. ᏓᎵᎬᏩᏢᏍᎬ ᏦᏍᎪᎯᏍᎩ ᎠᏕᎸ ᎠᏏᏴᏫᎭᎢ ᎠᎴ ᎠᏠᏯᏍᏗ ᎠᎦᏖᏃᎵᏓᏍᏗ ᎤᏪᏘ ᎤᏂᏍᏆᏂᎪᏗᏓᏅ. ᎾᎿ ᎤᎾᏦᏙᏗ ᏙᏓᎩᏖᏍᏔᏂ ᎠᏁᎦ ᎾᎿ ᏔᎳᏏ ᎠᎴ ᎦᎴᎼᎢ ᎤᏛᎾ ᏧᏁᎳ ᏦᏍᎪ ᎯᏍᎩ ᏌᎾᎴ ᎾᎿ McDonald’s ᎾᎿ Chouteau, ᎠᏎᏃ ᏂᎦᏓ ᎠᏁᎦ ᎤᎾᏈᏴᏗ ᎢᎬᏱ ᎾᎿ ᏧᎾᏎᏍᏗᎢ. --- ᏗᎠᎾᎢᏒ, ᏛᎾᎴᏫᏍᏔᏂ ᎾᎿ Baxter Springs (Kan.) ᏧᎾᏓᎴᏅ ᎠᏰᏟ ᎠᎴ ᎤᏪᏘ ᎠᏍᏆᏂᎪᏔᏅᎲᏍᏗᎢ. Baxter Springs ᎾᎿ Fort Blair ᏥᎨᏥᏛᏔᏁ ᎾᎿ Union ᎠᏂᏲᏍᎩ ᏂᏓᏳᎾᏓᎴᏅ Quantrill’s Raiders ᏥᏄᎵᏍᏔᏁ ᎠᎴ ᎾᏍᎩ ᎤᏂᏍᏆᏂᎪᏔᏅᎲᏍᏗ ᎤᏂᏝᎾᎢ ᎠᎴ ᎧᏃᎮᏢᏍᎩ ᏚᏂᎾᎢ. --- ᎠᏁᏙᎯ ᏛᎾᎵᏍᏓᏴᏂ ᎢᎦ ᎾᎿ Fort Scott ᎠᎴ ᎤᏅᏌ ᎤᎾᏈᏴᏗ ᎨᏎᏗ ᎤᎾᎵᏍᏓᏴᏅᎢ. ᎾᏍᎩ ᏦᎢ ᏧᎾᎵᏍᏓᏴᏗ ᏕᎪᏢ ᎾᎥᎢ ᎾᎿ ᎬᎾᏕᎾ ᏧᏁᏓᏍᏗᎢ. ᎠᏁᏙᎯ ᎡᎵᏊ ᎤᏂᏫᏓ ᎤᏂᎩᏍᏓ ᎠᎴ ᎤᎾᏗᏔᏍᏗ ᎾᎿ ᎤᎾᏣᎥ ᎬᏩᏂᎩᏍᏗ ᎠᎴ ᎤᎾᏕᏅᏓ ᏳᎾᏚᎵᎢ. ᎡᎯᏱᏯ ᎡᎯ ᎠᎵᏍᏓᏴᏗ ᏕᎾᎴᏫᏍᏔᏂ ᎾᎿ Baxter Springs at Van’s Steak House. ᎠᏦᏙᏗ ᎤᏙᏢᏎᏍᏗ ᏙᏯ ᏧᏁᏓᏍᏗᎢ, ᎠᎹ ᎤᎾᏗᏔᏍᏗ ᎠᎴ Wi- Fi access. --- ᏧᎾᎵᎢ ᎾᎿ Murrell ᏧᏪᏅᏒ ᏓᏱᏥᏁᎵ ᎢᎬᏱ ᎤᎾᏜᏓᏕᎮᏍᏗ ᎤᎾᏅᏗ ᏧᏂᏩᏛᏗ ᎾᏍᎩ ᎠᏁᎬᎢ. ᏗᎬᏩᏂᏃᎯᏯᏍᏗ ᎨᏒ ᎠᏓᎴᏂᏍᎨᏍᏗ ᎾᎿ ᎤᏁᏅᏍᏗ ᏳᎾᏚᎵᎢ ᎠᏓᎴᏂᏍᎩᏍᏗ ᎠᏅᏱ ᏔᎵᏍᎪ ᏦᎢᏁᎢ. ᎾᏍᎩ ᏯᎾᏛᏁᎯ ᎠᏂᏃᎮᏍᎬ ᏧᏩᎦᏔᏅᏍᏔᏅ ᎠᏂᎦᏖᏃᎵᏙ ᏚᏠᏅᏛ ᏓᎵᏒᎲᏍᎬᎢ ᎤᏟᏍᏗ. --- Major credit cards ᏓᏂᏁᏍᎪᎢ. ᏂᎦᏓ ᏗᎦᎾᏗᏅᏓ ᎠᏎ, ᎠᏎᏍᎩᏂ ᏗᏴᏍᏙᏗ ᏦᏍᏓ. ᏧᎾᎵᎢ ᎾᎿ Murrell ᏧᏪᏅᏒ ᎠᏁᎳ ᏙᎯᏳ ᎤᎾᎦᏎᏍᏙᏗ ᎾᎿ ᏔᎵ ᏯᎦᏴᎵ ᏂᎦᏚ ᏗᏈᏴᏗ ᏗᏈᏴᏓ ᎨᏒᎢ Ꮟ ᏄᏁᏅᏓ ᎯᎠ ᎠᎾᏁᎳᏗᏍᎬᎢ. ᎠᏈᏴᏗ ᎾᏍᎩ ᏍᎪᎭ ᎠᏕᎸ ᏧᎾᏔᎾ ᎠᎴ ᏍᎩᎦᏚ ᎾᎿ ᏏᏓᏁᎸᎢ. --- ᏫᏣᏟᏃᎮᏓ Murrell ᏧᏪᏅᏒ at 918-456-2751 ᎾᏍᎩᎾ ᏣᎵᏏᏅᏙᏗ ᏣᎵᏍᏚᏈᏍᏗᎢ ᎠᎴ ᎤᎪᏛ ᎠᏕᎶᎰᎯᏍᏗᎢ. --- ᎾᏍᎩ ᎧᏬᏂ ᏍᎪᎯᏁ, Murrell ᎤᏪᏅᏒ site ᏗᎫᎪᏔᏂᏙ David Fowler ᎾᎿ ᏓᏳᏂᏍᏆᎸᎡᎵ ᎤᎾᏙᏢᎯ ᎦᏂᏴᏗᏍᎩ ᎧᏬᏂ ᏔᎳᏚᏏᏁ ᎤᎾᏦᏙᏗ ᎤᏂᎦᏖᏃᎵᏓᏍᏗᎢ, ᎠᏠᏯᏍᏗ ᎤᎵᏍᎨᏓ Ꮎ Fort Scott ᎠᎴ ᎠᏂᏲᏍᎩ ᏫᎦᏅᏅ ᏧᏍᏆᎦᏟ ᏗᏐᏴ. ᎯᎠ ᎤᎾᏙᏢᎯ ᎠᏎᏊ ᎠᎴ ᎾᏂᎥ ᎬᏩᏁᏓᏍᏗ. ᏝᏃ ᎠᏎ ᏤᏅᏍᏗ ᏱᎩ ᎢᎦ ᎠᏁᎬᎢ ᎡᎵᏊ ᏫᏤᏓᏍᏗ ᎾᎿ ᎧᏬᏂ ᏍᎪᎯᏁ ᎤᏂᏍᏆᎸᎡᎲᎢ.

--- ---
03/17/2014 08:45 AM
ᏣᎳᎩ, N.C. – ᏑᏓᎵ ᏯᏂᎢ ᏣᎳᎩᏱ ᎠᏰᎵ ᎠᏁᎯ ᎠᏂᏴᏫᏯ ᎠᏁᎳ ᎾᎿ ᏗᎾᏂᎩᏍᎨᏍᏗ ᏔᎵ ᏗᎦᏆᏗ ᏧᎾᎩᎸᏗ ᏐᏁᎳᏧᏈ ᎯᎦᏍᎪᎯ ᎢᏳᏟᎶᏓ ᎾᎿ ᎨᏥᏱᎳᏫᏛᎲ ᎤᏂᎶᏒ ᎦᏅᏅ ᏚᎾᏠᏱᎸ ᎠᏃᏎᎰ ᎾᎿ ᏛᏂᎶᏏ ᎯᎠ ᎪᎦ. --- ᎯᎠ ᎠᎾᏛᏅᎢᏍᏗᏍᎬ ᎠᏠᏯᏍᏗ Ꮭ Ꮩ ᎤᏅᏌ ᏓᎾᏓᏟᏂᎪᎯᏍᏗᏍᎬ ᏱᎩ ᎾᏍᎩᏂ ᎠᎾᏕᎶᏆᎢ ᏄᎵᏍᏔᏂᏙᎸ ᎨᏥᏱᎳᏫᏛᎲᎢ. --- ᎯᎠ ᏧᏕᏘᏴᏌᏓ ᎠᎾᏂᎩᏍᎩ ᏔᎵ ᏗᎦᏆᏗ ᏧᎾᎩᎸᏗ ᎯᎠ ᎢᎦ Russell Bigmeat, Ty Bushyhead, Boyd Kelsey, Standingdeer Owle, Katie Sneed, Richie Sneed, and Pat Watkins. Tara McCoy ᎾᏍᎩ ᏂᎦᏓ ᏓᏛᏅᎢᏍᏓᏁᎯ, ᎠᎴ ᎠᎾᏂᎩᏍᎩ ᎤᏂᏍᏕᎵᏍᎩ EBCI. ᏛᎾᏂᎩᏌ ᎯᎦᏍᎪ ᎢᏳᏟᎶᏓ ᎤᏙᏓᏆᏗ ᎨᏒᎢ ᎾᏍᎩᎾ ᏦᎢ ᎢᏳᎾᏙᏓᏆᏍᏗ ᏛᎾᏂᎩᏏ ᏕᎭᎷᏱ ᎧᎸᎢ. --- ᎾᏍᎩᏃ ᏔᎵ ᏗᎦᏆᏘ ᏧᎾᎩᎸᏓ ᎩᎳ ᎠᏂᏍᏆᏓ ᏦᎢ ᎢᏳᏩᎪᏗ ᏓᎾᏕᎶᎦ ᏂᏧᎵᏍᏔᏅᏍᏔᏅ ᎤᏪᏘ ᎤᏂᏍᏆᏂᎪᏔᏅᎲᏍᏗ ᎠᏂᏣᎳᎩ ᎠᏂᏴᏫᏯ ᎤᏃᏢᏒ ᏓᎾᏕᎶᏆ. ᎯᎠᏃ ᎤᏃᏢᏒ ᎤᏂᏞᎾᎥ ᎪᏪᎵ ᏗᎪᎵᏱᏗ ᏕᎦᏅ ᎧᏃᎮᏍᎪ ᎦᏅᏅ ᏚᎾᏠᏱᎸ ᎬᎾᏕᎾ ᏄᎵᏍᏔᏂᏙᎸ ᎤᎾᏂᎩᏒᎢ. --- ᎢᎬᏱ ᎤᎾᏕᎶᏆᎥ ᎠᏎᎯᎭ ᏄᎵᏍᏔᏂᏙᎸ ᎠᎴ ᏂᏧᎾᏛᏁᎸᏍᏔᏅᎢ ᎾᎿ ᎠᏂᏣᎳᎩ ᏫᏗᏥᎧᎲᏒ ᎢᏍᏗ. --- ᎯᎠ ᏚᎾᏕᎶᏆᎥ ᎧᏃᎮᎯ ᏂᎦᎥ ᏚᏂᎸᏫᏍᏓᏁᎸ ᎾᏍᎩ ᏣᎳᎩ ᎠᏰᎵ ᎾᎿ ᎢᏳᎵᏍᏙᏗ, ᎠᏠᏯᏍᏗ ᏣᎳᎩ ᏧᎴᎯᏌᏅᎢ ᎠᎴ Ꮭ ᎣᏍᏓ ᏳᏱᎸ ᎯᎠ ᎠᏂᏴᏫ ᏕᎨᏥᎧᎲᏒ ᎧᏃᎮᏍᎩ, ᏣᏂᏬᏂᏍᎩ ᎠᏂᏃᎮᏍᎪ ᎤᏂᎦᏙᎲᏒ ᎠᏂᏍᎦᏯ ᎠᏂᏃᎮᏢᏍᎩ ᎤᏴᏢᎧᎸᎬᎢ ᎢᏗᏢ; ᎠᏂᏬᏂᏍᎩ ᎠᎴ ᏗᎪᏪᎳ ᎢᏳᏍᏗ ᎤᎾᏚᎵᏍᎬᎢ ᎾᎿ U.S Congress; ᎠᎴ ᏩᎦᎸᎳᏗᏴ ᏧᎾᏓᏱᎵᏓᏍᏗ ᏭᏟᎶᎯᏍᏗ, ᎾᎿ ᎤᏂᎶᎯᏍᏔᏅ ᎾᏍᎩ ᎠᏂᏣᎳᎩ ᎤᏅᏌ ᎤᏂᎲ ᏧᏄᎪᏔᏂᏓᏍᏗ ᎾᎿ 1832 ᏧᏕᏘᏴᏌᏗᏒ, ᏄᏍᏛ ᎢᎩᎲ ᎪᎯ ᎢᎦ. --- ᏔᎵᏁ ᏚᎾᏕᏲᏅ ᏚᎾᎦᏎᏍᏔᏅ ᎢᏗᏢ ᏚᎾᏂᎩᏒ ᎨᏥᏱᎳᏫᏛᎲᎢ ᎠᎴ ᎾᎿ ᎠᏁᎦ ᏛᏂᎶᏏᏒᎢ. --- ᏦᎢᏁ ᏙᏛᎾᏕᏲᏂᏒ ᎤᎾᎦᏎᏍᏙᏗ ᏅᎵᏍᏔᏂᏙᎸ ᎾᎿ EBCI ᎨᏒ ᎾᏍᏳ ᏥᎨᏎ ᏥᏗᎨᏥᏱᎳᏫᏛᎮᎢ ᎾᎿ 1838 ᎤᏕᏘᏴᏌᏗᏒ ᎠᎴ ᎠᏂᏴᏫ ᎢᎦ ᎤᏂᎩᏟᏲᏨ ᎠᏎᏃ ᎤᏂᎦᏛᎴᏒ ᎤᏦᏎᏗ ᎨᏒ ᏓᏁᎯᏃ ᏚᏁᏅᏒᎢ ᏃᏊ. ᎪᏪᎳᏅ ᎪᏪᎵ ᎧᏃᎮᏍᎩ ᎢᏳᏍᏗ ᎤᎾᏚᎵᏍᎬ .ᏓᏳᏂᎩᏓ ᎠᏂᎳ Aquohee, ᏍᎦᏚᎩ ᎾᏍᎩ ᎤᏠᏯᏍᏕ ᎾᎿ ᏣᎳᎩ ᎨᏒ ᎾᎯᏳ ᏥᏕᎨᏥᎧᎲᏍᎬᎢ, ᎠᏛᏅᎢ: ᎾᏍᎩ ᏧᎪᎳ ᏦᎩᏙᏓ ᎠᎭᏂ ᏕᏥᏯ ᎣᏍᏓ ᏂᏚᏛᎾ, ᎠᎴ ᏝᏃ ᎦᏲᎩᏁᏍᏗ ᏱᎩ ᎾᏍᎩ ᏫᏙᎩᏲᎯᏍᏗ ᎾᎿ ᏂᏙᏦᎵᎬᎾ ᎠᏂᏴᏫ ᏧᎾᎳᏍᏓᎡᏗᎢ.” --- ᎾᏍᎩᏃ ᏔᎵ ᏗᎦᏆᏗ ᏗᎾᎩᎸᏗᏍᎩ ᏚᏁᏙᎸ ᎾᎿ ᏓᎾᏕᎶᏆᏍᎬ ᏙᏓᏈᏕᎾ ᏌᎾᎴᎢ Ꮟ ᎾᎾᎴᏂᏍᎬᎾ ᎠᎾᎵᏏᎾᎲᏍᏗᏍᎬᎢ. --- Barbara R.Duncan, ᏗᏕᎶᏆᏍᏗ ᏗᎫᎪᏔᏂᏙ ᎾᎿ ᎤᏂᏍᏆᏂᎪᏔᏅᎲᏍᏗ ᎠᏂᏣᎳᎩ ᎠᏂᏴᏫᏯᎢ, ᏚᏕᏲᏅ ᎾᎿ ᎤᎾᏕᎶᏆᎥᎢ. --- Duncan ᎠᎴ ᎠᏍᏆᏂᎪᏔᏅᎲᏍᏗᎢ ᎤᎵᏍᎪᎸᏔᏅ ᎯᎠ ᏓᎾᏕᏲᎲᏍᎬᎢ ᎾᎿ ᎦᏅᏅ ᏚᏅᏠᏱᎸ ᎠᎾᏂᎩᏍᎩ ᎢᎸᏍᎩ ᎾᏕᏘᏯ ᎬᏩᎾᎴᏅᏓ. ᎤᎪᏛ ᎠᏕᎶᎰᎯᏍᏗ ᏲᏚᎵ ᎾᏍᎩ ᎯᎠ ᎤᎬᏩᏟ ᎦᏅᏅ ᏚᎾᏠᏱᎸ ᎬᎾᏕᎾ Long Distance, go www.nps.gov/trte .

--- ---
03/17/2014 08:42 AM
ᏓᎵᏆ, ᎣᎦᎵᎰᎹ. – ᏣᎳᎩ ᎠᏰᎵ ᎾᏭᎬ ᏗᎾᏑᏱᏒ ᏦᎦᏚ ᏯᏂ ᎠᏂᏣᎳᎩ ᏗᎾᏕᎶᏆᏍᎩ ᎠᏁᎦ ᎾᎿ 2014 ᎠᏅᏓᏗᏍᏗ ᏥᏕᎩᎧᎲᏒᎢ ᏔᎵ ᏗᎦᏆᏘ ᏗᎾᎩᎸᏗᏍᎩ. ᎪᎩ ᏂᏕᎦᎵᏍᏔᏂᏒ ᏓᎾᏑᏱᏍᎪ ᎤᎾᏓᏢᎦ ᎠᏂᏣᎳᎩ ᏗᎾᏕᎶᏆᏍᎩ ᎤᏁᏅᏍᏗ ᎤᎾ.ᎩᏒ ᎾᎿ ᎦᏅᏅ ᏚᎾᏠᏱᎸ ᎾᏍᎩ ᎠᏂᏣᎳᎩ ᎾᎿᏍᎩ ᏂᏓᎦᏓᎴᏅ ᎨᏒ ᏗᎨᏥᏱᎳᏫᏛᎮ ᎤᎾᏂᎩᏎ ᎠᎳᏗ. --- “ᎠᏆᏚᎢᏍᎬ ᎾᏍᎩ ᏯᏆᏛᏗ ᎢᎸᏍᎩ ᎾᏕᏘᏯ ᎬᏩᏓᎴᏅᏓ,” ᎠᏗᏍᎬ Cassie Moore, ᏔᎵᏍᎪ ᏅᎩ ᎢᏳᏕᏘᏴᏓ ᏗᏕᎶᏆᏍᎩ ᎤᏴᏢ ᎧᎸᎬ ᎢᏗᏢ ᏍᎦᏚᎩ ᏧᎾᏕᎶᏆᏍᏗᎢ. “ᎦᎵᎡᎵᎦ ᎬᏆᏑᏱᏒᎢ ᎠᎴ ᎠᏆᏛᏅᎢᏍᏗ ᏗᏆᏓᏂᎸᏍᏗ ᏧᏯᏪᏍᏗ ᎨᏒᎢ. Ꮭ ᏙᎯᏳ ᎦᎵᎡᎵᎬ ᎤᏩᏌ ᎾᏍᎩᏂ ᎠᏂᏴᏫ ᏄᎾᏓᎴ ᎦᏥᏲᎵᎩ ᎢᏳᎵᏍᏙᏗᎢ, ᏃᎴᏍᏊ ᎦᏥᏍᏕᎸᏗ ᎣᎦᎵᎪ ᎣᏤᎦ ᎯᎠ ᎦᏅᏅ ᎤᎾᏂᎩᏒ ᎪᎱᏍᏗ ᏗᎬᎾ ᎠᎴ ᎤᏂᎦᏛᎴᏒᎢ.” --- ᎯᎠ ᏔᎵ ᏗᎦᏆᏘ ᏗᎾᎩᎸᏗᏍᎩ ᏛᎾᏂᎩᏌ ᎣᏂᎯᎨᏍᏗ ᎠᏂᏍᎬᏱ ᎾᎿ ᎢᏤ ᎢᏦᏗ, Ga. ᎠᏍᏓᏩᏕᎩ ᎤᏴᏢ ᎦᏅᏅ ᎾᎿ ᎦᏅᏅ ᏚᎾᏠᏱᎸ ᎠᎴ ᎤᏂᏍᏆᏗᏢ ᎾᎿ ᎣᎦᎵᎰᎹ. ᎾᏍᎩ 950- ᎢᏳᏟᎶᏓ ᏙᏛᎾᎩᎸᏔᏂ ᏔᎵ ᏗᎦᏆᏘ ᎠᎴ ᏫᏛᏂᎶᏏ ᏛᏂᎦᏛᎴᏏ ᏣᏥᏱ, ᏔᎾᏏ, ᎬᏅᏓᎩ,ᎢᎵᏃᏱ, ᏨᎫᎵ, ᏚᏯᏓᏛᎢ ᎠᎴ ᎣᎦᎵᎰᎹ. --- ᎠᏁᎦ ᏛᎾᏂᎩᏌ ᎾᎿ ᏦᎢ ᎢᏳᎾᏙᏓᏆᏍᏗ ᎯᎦᏍᎪ ᎠᎴ ᏑᏓᎵᏍᎪ ᎢᏳᏟᎶᏓ ᎠᎾᏂᎩᏍᎨᏍᏗ ᏏᎦ ᎨᏒᎢ. ᎾᎠᏂᎩᏍᏗᏃ 16,000 ᎠᏂᏣᎳᎩ ᎨᏥᏱᎳᏫᏛᎮᎢ ᎤᎾᏂᎩᏎ ᎾᎿ ᎠᏂᏴᏫᏯ ᎤᏂᎲ ᎨᏥᏁᎸ ᎠᎴᏗᏍᏊ 4,000 ᏯᏂ ᏚᏂᏲᎱᏎ ᎠᎾᎢᏒ ᎠᎪᏂ ᏂᏗᎦᎵᏍᏙᏗᏍᎨ, ᎤᏴᏢ ᎾᏍᏊ ᎠᎴ ᎥᏳᎩ. --- ᎠᏁᎦ ᎠᏁᏙᎰ ᏚᏙᏢᏒ ᎤᎵᏍᎨᏓ ᎠᎴ ᏚᎾᏓᏂᏌᏅᎢ ᎤᎾᏂᎩᏒᎢ ᎦᏅᏅᎢ. ᎤᏁᏙᎸ ᎾᎿ Blythe Ferry ᎾᎿ ᏔᎾᏏ, ᎾᎿᏃ ᎣᏂ ᎠᏂᏣᎳᎩ ᏚᏁᏅᏒ ᎤᏂᎪᎮ ᎠᎴ ᎤᎾᎴᏅᏁ Ꮟ ᏄᎾᏂᎩᏓᏊ ᎾᎿ ᎠᏂᏴᏫᏯ ᎬᏥᏁᎸ ᎦᏙᎢ. ᎠᎴᏗᏍᏆ ᎤᏁᏙᎴ Mantle Rock ᎾᎿ ᎬᏅᏓᎩ, ᎾᏍᎩ ᎣᏂ ᎬᏩᏂᏴᏍᏗ ᎬᏩᎾᏣᏪᏐᎸᏍᏙᏗ ᎨᏎ ᎠᏂᎦᏘᏱ ᎣᎭᏲ ᎤᏔᎾ ᎤᏴᏴᎢ ᎤᏁᏍᏓᎸ ᎤᏩᎾᏬᎯᏍᏗᎢ ᎾᏍᎩ ᏗᎬᏩᏂᏐᎯᏍᏗ ᎠᎴ ᏭᎾᏂᎩᏍᏗ ᎡᎳᏗ. --- ᏗᎾᏕᎶᏆᏍᎩ ᎨᎦᏑᏱᏓ ᎾᎿ 2014 ᎠᎾᏂᎩᏍᎩ ᎯᎠ: Jacob Chavez, 16 ᏓᎵᏆ ᎡᎯ; Kassidy “Tye” Carnes, 16 ᏓᎵᏆ ᎡᎯ; Elizabeth Burns, 17, ᎦᎴᎼ ᎡᎯ; Chance Rudolph, 17, ᎦᎴᎼ ᎡᎯ; Madison Taylor, 17, ᎦᎴᎼ ᎡᎯ; JamekahRios, 17, ᏍᏗᎵᏪᎵ ᎡᎯ; Zane Scullawi, 18, of ᏧᎾᏯᏢᏗ ᎡᎯ; Carly Copeland, 18, ᎤᏥ ᎡᎯ; Jordan McLaren, 18, ᏓᎵᏆ ᎡᎯ; Keeley Godwin, 21, ᏪᎵᏂ ᎡᎯ; Adriana Collins, 21, ᎦᎴᎼ ᎡᎯ; Charli Barnoskie,24, ᏓᎵᏆ ᎡᎯ; ᎠᎴ Moore, ᏓᎵᏆ ᎡᎯ.

--- ---
03/13/2014 08:13 AM
ᎦᏚᏏ, ᎣᎦᎵᎰᎹ. – ᎧᎦᎵ ᏔᎵᏍᎪ ᏌᏊᎯᏁ , ᎦᎵᏆᏚ ᏯᏂᎢ ᏣᎳᎩ ᎠᏰᎵ ᏗᎾᏁᎶᏗᏍᎩ ᎤᎾᎵᎮᎵᏨ ᎾᏍᏊ Microsoft ᏧᏂᎸᏫᏍᏓᏁᎯ Ꮎ ᏍᏓᏯ ᏅᏱᎢ ᏧᏂᏒᏍᏗ ᎠᎴ ᏧᏂᏆᎾᏲᏍᏗ ᏔᎳᏏᎢ ᎤᏠᏯ ᎦᏓ ᏣᏂᏲᏍᏗᏍᎪ ᎠᎾᏁᎶᏗᏍᎩ ᎾᏅᏁᎲ ᎾᎿ ᏣᎳᎩ ᎦᏬᏂᎯᏍᏗ ᎤᎾᏙᏢᎯ.ᎯᎠ ᎠᏍᏆᎵᏍᎬ ᎢᏧᎳᎭ ᎨᏒ ᎾᎿ ᎬᎾᏕᎾ ᎤᏂᏥ ᎦᏬᏂᎯᏍᏗ ᎢᎪᎯ, ᎬᎾᏕᎾ ᎠᏰᎵ ᎠᏍᏆᎵᏍᎬ ᏗᎵᎮᎵᏧᏗ ᎤᎶᏍᏛ ᎾᏃ ᏑᏓᎵ ᏯᎦᏴᎵ ᏧᏓᎴᏅᏓ ᏗᎦᏬᏂᎯᏍᏗ ᎡᎶᎯ ᏂᎬᎾᏛᎢ. --- “ᎢᎬᏱ ᏦᎦᎴᏅᎲ ᏙᏣᏁᎶᏗᏍᎬ, Ꮭ ᏲᏤᎵᏍᎨ ᎾᏍᎩ ᎢᏴ ᎣᎩᎷᎯᏍᏗ ᎾᏍᎩ ᎢᏳᏣᏍᏈᏍᏗ ᎣᎩᎭ ᏲᎦᏛᏗ ᎠᎴ ᏲᎦᏛᏁᎸᎢ ᏃᏊ ᏚᏂᏍᎪᎸᏙ ᎾᎿ ᏣᎳᎩ ᎦᏬᏂᎯᏍᏗ, ᎤᏍᏆᏂᎪᏗᏃ ᎢᎦ,” ᎤᏛᏅ ᏗᏁᎶᏗᏍᎩ Durbin Feeling. “ᎤᏂᎪᏛ ᎠᎾᏕᎶᎰᏍᎬ ᏃᏣᏛᏁᎲ, ᏂᎪᎯᎸ ᎠᎰ ᎠᎴ ᎢᏤ ᎦᎷᎪ ᎣᎦᏁᎸᏙᏗ.” --- ᏣᎳᎩ ᎠᏰᎵ ᎾᏍᎩ ᎢᎬᏱ ᎠᏂᎳᏍᏓᏢ ᎤᎾᎴᏅᏓ ᎤᏂᎲ ᏗᎾᏁᎶᏗᏍᎩ ᎤᎾᏙᏢᎯ ᎠᏅᏗᏍᎬ ᎧᎵ ᏣᎳᎩ ᎦᏬᏂᎯᏍᏗ. ᎤᏃᎸᏔᏅ ᏥᎧᎸ, ᏗᎾᏁᎶᏗᏍᎩ ᏚᎾᏁᎶᏔᏅ 150,000 ᏗᎧᏁᎢᏍᏗ ᏃᏊ ᎢᏤ ᏤᎾᎢ ᏗᎧᏁᎢᏍᏗ ᏣᎳᎩ ᏂᏙᏨᏁᎸ Microsoft’s Office Online. ᎾᏍᎩ ᎢᎬᏱ, ᎣᏥᏩᏘᏍᎪ ᏗᎦᏲᎪᏢᏗ ᎨᏒ ᏗᎧᏁᎢᏍᏗ, Power Point ᎠᎴ Excel ᏗᎪᏪᎵ ᏕᎦᏅ ᎾᎿ ᏗᏣᎳᎩ ᏂᏙᏨᏁᎲᎢ. --- Microsoft Senior International Project engineer Alfred Hellstern, Native American Accounts Manager Don Lionetti ᎠᎴ engineer Tracy Monteith, ᎾᏍᎩ ᎧᎸᎬ ᎠᏁᎲ ᎠᏂᏣᎳᎩ ᎨᎳ, ᏚᏁᎸᎢ ᎠᎾᏁᎶᏗᏍᎩ ᎧᏃᎮᏍᎬ ᏄᎾᏛᏁᎸ ᏓᎾᎵᎮᎵᏍᏗᏍᎬᎢ ᎤᏂᏅ technology ᎤᎾᏙᏢᎯ. --- “Microsoft ᎢᎦ ᎠᎾᎵᏂᎬᏁᎰ, ᏂᎦᏓ ᏍᏓᏯ ᏗᎦᎸᏫᏍᏓᏁᏗ ᎨᏒ ᎾᏍᎩ ᎠᎾᏁᎶᏗᏍᎩ ᎾᎿ ᏣᎳᎩ ᎠᏰᎵ,” ᎠᏗᏍᎬ Lionetti. “ᏙᎯᏳ ᏬᏌᏂᏱ ᏗᏥᎸᏫᏍᏓᏁᎯ ᎢᏣᏓᏡᎦ ᏝᏃ ᏄᎾᏓᎴ ᎠᏰᎵ ᎠᏂᏬᏂᏍᎩ ᏚᎾᏓᏠᎬ ᏱᏄᏅᏁ Windows ᏳᎾᏂᎩᏍᏗᏗ ᎠᎴ Microsoft ᏗᎦᎸᏫᏍᏓᏁᏗ ᎬᏔᏂᏓᏍᏗ ᏯᏅᏗᏍᎪᎢ, ᎾᏍᎩᏃ ᎧᏃᎮᎭ ᏗᎾᏁᎶᏗᏍᎩ ᎤᏂᎸᏉᏛ ᎠᎴ ᏍᏓᏯ ᏚᏂᎸᏫᏍᏓᏁᎲ ᎾᎿ ᎢᎬᏩᎾᏛᏗ ᎨᏒᎢ.” --- ᏣᎳᎩ ᎠᏰᎵ ᏗᏂᏍᏕᎸᎭ ᎢᏧᎳᎭ ᏚᏂᎸᏍᏓᏁᎳ Apple, Google, Microsoft, ᎦᎸᎳᏗ ᏧᎾᏕᎶᏆᏍᏗ Yale University ᎠᎴ ᎾᏍᎩ Gilcrease Museum ᏚᏂᎾᎥ ᏧᏪᏘ ᏗᎪᏪᎵ ᏓᎾᏁᎶᏗᏍᎪᎢ. --- “ᏣᎳᎩ ᎦᏬᏂᎯᏍᏗ ᎾᏍᎩ ᏌᏊ ᎨᏒ ᏭᎵᏍᎨᏗᏴᎢ ᎾᎿ ᎣᏤᎯᏯ ᎨᏒᎢ, ᎠᎴ ᎤᎪᏓ ᏲᎦᏛᏁᎵᏓᏍᏗ ᎣᎩᎲ ᏚᏓᏂᏴᏗ ᎣᎩᏬᏂᎯᏍᏗ,” ᎤᏛᏅ ᏣᎳᎩ ᎦᏬᏂᎯᏍᏗ ᎤᎾᏙᏢᎯ ᎠᏓᏅᏖᎵᏙᎯ. “ᎣᎩᏬᏂᎯᏍᏗ ᎠᎵᏍᎪᎸᏗᏍᎪ ᎨᏴ ᎤᏗᏗᏝ ᎾᏃ ᏗᏟᏃᎮᏓᏊ ᎨᏒ ᎢᎦᎢ. ᎦᎾᏅᎪᏫᏍᎪ ᎢᏳᎾᏛᏁᎵᏗᏍᏓ ᎨᏒ ᎠᎴ ᏄᏍᏛ ᎤᏂᎲ ᎠᎾᏓᏅᏖᏍᎬᎢ. ᏲᎩᏲᎱᏎᎵ ᎦᏬᏂᎯᏍᏗ ᎤᏣᏘ ᎨᏒ ᏲᎩᏲᎱᏏ ᎾᎿ ᏦᏓᎦᎴᏅᎯ, ᎠᎴ ᎢᏳᏍᏗ ᏚᏄᎪᏛ ᏣᎳᎩ ᎠᏰᎵ ᎦᏬᏂᎯᏍᏗ ᎤᎾᏙᏢᎯ ᎾᎾ ᎠᎢᏎᏍᏗ ᎦᏬᏂᎯᏍᏗ ᎬᏃᏛ ᎨᏎᏍᏗ ᎾᎿ ᎣᏂ ᏣᎾᎢ ᎤᎾᏁᏢᏔᏅᏒᎢ ᎤᏅᏙᏗ.

--- ---
03/07/2014 09:24 AM
MURPHY, N.C. – ᎢᎸᏍᎩ ᎢᏳᏩᎪᏛ ᎾᎿ ᎤᏟᏂᎩᏓ ᏙᎦᏓᏅᏓᏗ ᏙᎦᏁᎶᏅ ᎣᎦᎳᏍᎦᎸᎲ ᎠᎴ ᎤᎵᎮᎵᏍᏗ ᏙᎦᏓᏅᏓᏛ ᎢᏯᏛᏁᎵᏗᏍᏓ ᎾᎿ ᎠᏂᏣᎳᎩ ᎾᎾᏛᏁᎲᎢ. --- ᎠᏎᏍᎩᏂ, ᎾᏝᎬ ᎾᎿ Smokey Mountain ᏓᎾᏠᏍᎬ ᏧᎾᏁᎶᏅ ᎤᎾᏓᏠᏒ, ᏣᎳᎩ ᎠᏰᏟ ᏗᎾᏕᎶᏆᏍᎩ ᎠᏂᏧᏣ ᎠᎾᎳᏍᎦᎵᏍᎩ ᎤᎾᏓᏡᎬ ᎤᏃᎯᏔᏅ ᏄᎾᏛᏁᎸ ᎾᎿ ᏧᏚᎵᏠᏒᎢ ᎾᎿ Swain ᏍᎦᏚᎩ Maroon Devils ᏅᎩᏍᎪ--ᏦᏍᎪᎯ ᎾᎿ ᎧᎦᎵ ᏑᏓᎵᏁ ᎾᎿ Murphy ᎦᎸᎳᏗ ᏧᎾᏕᎶᏆᏍᏗᎢ. --- ᎾᏍᎩ Braves ᎤᏍᏆᏂᎪᏓ ᎤᏕᏘᏴᏌᏗ ᏝᏙ ᎾᎿ ᎤᎾᏓᏠᏒ SMC ᎠᎾᎳᏍᎦᎵᏍᎩ ᏚᏂᏠᏒ ᏩᎦᎸᎳᏗᏴ, ᎠᏎᏍᎩᏂ ᏄᎾᏛᏁᎸ ᎢᏳᎾᏛᏁᎵᏓᏍᏗ ᎠᏅᏗᏍᎬ ᏣᎳᎩ ᎦᏬᏂᎯᏍᏗ ᎤᏂᏍᏕᎵᏍᎬᎢ. --- CMS ᎠᏂᏧᏣ ᎠᎾᎳᏍᎦᎵᏍᎩ ᏗᏘᏂᏙᎯ Micah Swimmer ᎾᎿ ᏚᏑᏲᎾ ᏣᎳᎩ ᎦᏬᏂᎯᏍᏗ ᎾᎿ ᏗᎾᏁᎶᎲᏍᎦ ᏕᎨᏲᎲᏍᎪ ᎠᎴ ᎤᏅᏙᏛᎢ. ᎠᏅᏗᏍᎬᎢ ᏣᎳᎩ ᎦᏬᏂᎯᏍᏗ, ᎠᏂᏓᎨ ᎠᏂᏍᎦᏯ ᎠᎾᏕᎶᏆᏍᎪ ᏣᎳᎩ ᏗᎧᏁᎢᏍᏗ, ᎢᏗᎦᏪᏍᏗ ᎠᎴ ᏗᏎᏍᏗ ᎠᎾᏕᎶᏆᏍᎪ ᎠᎾᎦᏎᏍᏗᏍᎪ ᎧᏁᏉᎪ ᏓᎾᏁᎶᎲᏍᎬ ᎤᏅᏙᏗ. --- “ᎾᎿ ᎦᎸᎳᏗ ᏥᏕᎦᏕᎶᏆᏍᎬ, ᎦᏅᏓᏗᏍᎪ ᏙᏣᏁᎶᎲᏍᎬ ᎠᏂᏣᏗ ᎠᏰᏟ ᏧᎾᏕᎶᏆᏍᏗ ᎤᏂᎷᏨ ᎠᎴ ᎠᎩᏍᏆᏂᎪᏒ ᎠᏆᏛᎦᏅ ᎤᏅᏌ ᎤᏂᏬᏂᎯᏍᏗ ᎠᏂᏬᏂᏍᎬ ᏓᎾᏁᎶᎲᏍᎬ ᎠᎴ ᎠᏴᏖᏍᏗ ᏓᎾᏁᎶᎲᏍᎬ ᎤᏠᏯ,” ᎠᏗᏍᎬSwimmer. “ᏍᎪᎯᏁ ᏥᏥᏯᎥ, ᏙᏣᏁᎶᎲᏍᎬ ᎣᎩᏅᏒ ᎠᎴ ᎾᏍᎩ ᎠᏰᏟ ᎢᎪᎯᏓ ᏙᏣᏁᎶᎲᏍᎬ ᏓᎾᏟᏃᎮᏍᎬ ᎤᏅᏌ ᎤᏂᏬᏂᎯᏍᏗ, ᎠᎴ Ꮭ ᎪᎱᏍᏗ ᏲᏦᎵᎨ ᎾᏂᏪᏍᎬ. --- “ᎠᏰᏟ ᎤᎾᎴᏅᎭ, ᎣᎩᎾᎵ ᎤᏓᏅᏖᎸ ᎾᎿ ᎢᏳᏪᏍᏗ Pledge of Allegiance. ᎤᏛᏅ, ‘ᏍᏆᏞᏍᏗ ᏱᏥᏌᎳᏛᎦ ᎠᎴ ᎯᎠ ᏱᏂᏥᏫ a-tu-is-do-di (ᎠᏚᏍᏙᏗ) ᎠᎴ ᏂᎯ ᏭᏣᏙᎯᏍᏗ tsi-tu-is-di (ᏥᏚᏍᏗ) ᎠᎴ ᏔᎷᏨ ᏪᏣᎶᏗ.’ ᎣᏣᎵᎮᎵᎬ ᏅᏗᎦᎵᏍᏙᏗ ᎣᏨᏗᏍᎬ ᎣᎩᏬᏂᎯᏍᏗ ᎠᎴ Ꮭ ᏳᎾᏅᏕ ᏃᏥᏪᏍᎬ,” ᎤᏛᏅ. “ᎾᎯᏳ ᎤᏒ ᎤᏓᎴᏅᏓ, ᏓᏊᎪᏔᏅ ᎠᏆᏕᎶᏆᏍᏗ ᎣᎩᏬᏂᎯᏍᏗ ᎠᎴ ᏗᏘᏂᏙᎯ ᎾᏍᎩᎾ Braves ᎣᏣᎵᏏᏅᏗ ᎣᎩᏬᏂᎯᏍᏗ ᎾᎿ ᎣᏣᎳᏍᎦᎵᏍᎬᎢ. ᎬᏂᎨᏒ ᏄᎵᏍᏔᏅ ᎾᏍᎩ ᎣᎦᏜᏅᏓᏕᎸ ᎾᎿ ᏦᏣᏁᎶᎲᏍᎩ ᎠᎴ ᎤᎵᎮᎵᏍᏗ ᏧᎾᏓᏅᏓᏗᏍᏗᎢ.” --- Swimmer ᎤᎩᏒ ᎤᏠᏯ ᎢᏯᏛᏗ ᎠᎴ ᏄᏩᏁᎸ ᎾᎿ ᏓᏘᏂᏙᎲ ᎾᎾᏛᏁᎲ ᏓᎾᏁᎶᎲᏍᎬ ᏂᎦᏓ ᏣᎳᎩ. ᎾᎿ ᏔᎵᏁ ᏓᎾᏁᎶᎲᏍᎬ, ᏌᏊ ᏗᏁᎶᎲᏍᎦ ᎤᏅᏛ ᎬᏂᎨᏒ ᎦᏙᎬ ᎠᏍᎦᏯ ᎠᎴ Swimmer ᎤᏙᎯᏒ, “U-yv-sdi. U-tse-sdi wi-vi-si,” ᎢᏳᏍᏗ ᎦᏛᎬᎢ “ᎤᏴᏍᏗ. ᎤᏤᏍᏗ ᏫᎥᏏ.” ᎢᏧᎳ ᏗᎾᏁᎶᎲᏍᎩ ᎤᏃᎵᏨ ᏄᏪᏒ ᎠᎴ ᏄᎾᏛᏁᎸᎢ. --- ᎨᎦᏛᏛᎾ ᏄᎵᏍᎨᏗᏴ ᎠᏏᏴᏫᎭ ᏗᏁᎶᎲᏍᎩ ᏣᎳᎩ ᏧᏙᏍᏗ, Swimmer ᎤᏛᏅ ᎠᏏᏴᏫᎭ ᏗᏁᎶᎲᏍᎦ ᎾᎿ ᏣᎳᎩ ᏚᏙᎠ ᎤᏂᎩᏒ ᏧᏚᎾᏕᎶᏆᎥ ᏣᎳᎩ ᎦᏬᏂᎯᏍᏗ ᎾᎿ Cherokee Central Schools. --- “ᏂᎦᏓᏊ ᎢᏳᏍᏗ ᏗᎾᏁᎶᎲᏍᎩ ᎤᏅᏌ ᎠᎾᏑᏱᏍᎪ ᏧᎾᏙᏍᏗ ᎢᎦᏓᏃ ᎾᏍᎩ ᎣᏂ ᏚᎾᏙᎥ ᎠᏅᏗᏍᎪ, ᏯᏛᎾ ᎠᏙᎳᏅᏍᏗ ᎠᎴ ᏣᎳᎦ ᎢᎾᎨ ᎡᎯ, ᎾᏍᎩ ᏱᏄᏍᏗ ᎾᎿ ᎠᏛᏗᏍᎪᎢ. ᏂᎦᏓᏃ ᎠᏂᎦᏔᎯ ᎾᏍᎩᎾ ᎨᏒ ᎠᏂᏧᏣ ᏲᏁᎦ ᏚᎾᏙᎥ, ᎠᏎᏃ ᎠᏂᎦᏲᏟ ᎤᎾᏄᏓ ᎾᏍᎩ ᎨᏒ ᎾᎿ ᏣᎳᎩ ᏚᎾᏙᎥᎢ,” ᎤᏛᏅᎢ. --- ᎾᏍᎩᎾ Braves ᎤᏂᏍᏆᏛ ᏧᎾᏁᎶᏗ ᎨᏒ ᎾᎿ 15-2 ᏧᏂᏅᏅᎢ ᎾᏍᎩᎾ ᎤᎾᏄᏓ ᎤᏂᏴᏍᏙᏗ SMC ᎠᎾᎳᏍᎦᎵᏍᎬ ᎤᏂᎩᏍᏗᎢ.

--- ---
03/06/2014 08:36 AM
ᏓᎵᏆ, ᎣᎦᎵᎰᎹ. – ᎤᎬᏫᏳᎯ ᎢᏳᎵᏍᏔᏅ Wilma Mankiller ᎠᎦᏎᏍᏛ ᏅᎩᏍᎪ ᏧᏁᎳ, ᎠᏰᎵ ᎾᎿ Oprah Winfrey ᏅᎩᏍᎪ ᎦᎵᏉᎩ ᎠᎦᏎᏍᏛ ᎠᎴ Meryl Streep ᏅᎩᏍᎪ ᏐᏁᎵᏁᎢ, ᎾᎿ ᏧᏃᏚᎯ ᎤᎾᎵᏍᎨᏓ ᎨᏥᎸᏉᏓ ᏕᎪᏪᎸᎢ ᎪᏪᎵᎢ “ᎾᎿ ᎦᎵᏆᏍᎪ ᎯᏍᎩ ᎤᎾᎵᏍᎨᏓ ᎠᏂᎨᏯ ᎾᎿ ᏃᏧᎶᏒ ᎦᎵᏆᏍᎪ ᎯᏍᎩ ᏧᏕᏘᏴᏓ” ᏕᎪᏪᎸᎢ. --- ᎾᏍᎩ ᏚᏙᎥ ᎪᏪᎳ ᎾᎿ ᎠᏂᎨᏯ ᏚᎾᏙᎥ ᏕᎪᏪᎸ ᏯᏛᎾ ᎢᎬᏱ ᎦᏙᎩ ᎠᎨᏯ Eleanor Roosevelt, activist Rosa Parks ᎠᎴ ᏗᎪᏪᎵᏍᎩ ᎠᎴ activist Gloria Steinem. --- ᏚᎾᏙᎵᏤᎸ ᎾᏍᎩ ᏗᎪᏪᎵ ᏕᎧᏃᎮᏍᎬ Mankiller’s ᎠᎪᏪᎸ ᎣᏏ ᎠᏰᎸᏅ ᎨᏒ ᏅᏗᎦᎵᏍᏙᏗ “ᏐᏁᎳᏚ ᏁᎵᏍᎪ ᎯᏍᎩ ᏧᏕᏘᏴᏌᏗᏒ ᎢᎬᏱ ᎦᏙᎩ ᎠᎨᏯ ᏥᏄᎵᏍᏔᏅ ᏗᏘᏂᏙᎯ ᎠᏁᎯᏯ ᎠᎹᏱᏟ ᎠᏁᎯ ᎠᏂᎳᏍᏴᏢᎢ--ᎠᎴ ᏔᎵ ᎢᏳᏩᎪᏗ ᎤᏂᏁᏉᏨ ᏧᏂᎸᏫᏍᏓᏁᎯ ᎾᏍᎩ ᏣᏯᎥᎢ.” --- Mankiller ᎤᎴᏅ ᎾᎿ ᏣᎳᎩ ᎠᏰᎵ ᏔᎵᏁ ᎦᏙᎬ ᎤᎬᏫᏳᎯ ᎾᎿ ᏐᏁᎳᏚ ᎢᏍᎪᎯᏧᏈ ᏁᎵᏍᎪ ᏦᎢ ᏧᏕᏘᏴᏌᏗᏒ ᎤᎴᏅᎲᎢ, ᎤᎾᎵᎪᎯᏃ ᎢᎬᏱ ᎦᏙᎩ ᎤᎬᏫᏳᎯ Ross Swimmer. ᎾᎿ ᏐᏁᎳᏚ ᎢᏍᎪᎯᏧᏈ ᏁᎳᏍᎪ ᎯᏍᎩ ᎤᏕᏘᏴᏌᏗᏒ, ᎠᏓᏬᏍᎩ ᎤᏑᎳᎪᏨ ᎤᏎᏒᎲ ᎢᏳᏍᏗ ᏚᎸᏫᏍᏓᏁᎲ, ᎾᎿᏃ ᎤᎵᏍᏚᎢᏒ Mankiller ᎤᎴᏗ ᎢᎬᏱᎢ. --- ᎾᎯᏳ ᎢᎬᏱ ᎠᎨᏯ ᎤᎬᏫᏳᎯ ᏄᎵᏍᏔᏅ ᎾᎿ ᏣᎳᎩ ᎠᏰᎵ ᎤᎾᏑᏱᏒ ᎾᎿ ᎠᏙᎩᏯᏛ ᎤᎬᏩᏟ ᏚᏂᎸᏫᏍᏓᏁᎲ ᏐᏁᎳᏚ ᎢᏍᎪᎯᏧᏈ ᏁᎵᏍᎪ ᎦᎵᏉᎩ ᎤᏕᏘᏴᏌᏗᏒᎢ. ᏃᏊᎴ ᎤᎾᏑᏱᏏᏌᏅ ᏐᏁᎳᏛ ᎢᏍᎪᎯᏧᏈ ᏐᏁᎳᏍᎪ ᏌᏊ ᎤᏕᏘᏴᏌᏗᏒᎢ. Mankiller ᎣᏍᏓ ᏂᏚᏛᏁᎸ ᎠᏂᏣᎳᎩ ᎠᏂᏴᏫ ᎾᎿ ᏦᎢ ᏧᏕᏘᏴᏓ ᎠᎴ ᏚᏭᎪᏔᏅ ᎤᏙᎩᏯᏍᏗ ᏂᎨᏒᎾ ᎾᎿ ᏐᏁᎳᏛ ᎢᏍᎪᎯᏧᏈ ᏐᏁᎳᏍᎪ ᎯᏍᎩ ᎤᏕᏘᏴᏌᏗᏒ ᏅᏗᎦᎵᏍᏙᏗᏍᎬ ᎤᏓᏂᎶᏍᎬᎢ. --- Mankiller ᎤᏲᎱᏒ ᎧᏬᏂ ᏑᏓᎵᏁ, ᏔᎵ ᏯᎦᏴᎵ ᏍᎪᎯ ᎤᏕᏘᏴᏌᏗᏒ, ᏧᏪᏅᏒ ᎦᏫᎦᎦᎶ ᏍᎦᏚᎩ ᎾᎿ ᎠᏓᏰᏍᎬ ᏄᎵᏍᏓᏁᎲᎢ. --- ᎢᎸᏍᎦ ᏚᎾᏌᏍᏛ ᏧᏴᏒᏅ ᎨᏒ, ᎠᏠᏯᏍᏗ John W.Gardner ᏗᏓᏘᏂᏙᎯ ᎠᏌᏍᏛᎢ ᎠᎴ Ms. Magazine’s Woman ᎤᏕᏘᏴᏌᏗᏒ ᏐᏁᎳᏚ ᎢᏍᎪᎯᏧᏈ ᏁᎳᏍᎪ ᎦᎵᏉᎩ. ᎠᎴᏗᏍᏊ ᎠᎨᎳᏛ ᎾᎿ National Woman’s Hall of Fame, the National Cowgirl Museum and Hall of Fame ᎠᎴ ᎣᎦᎵᎰᎹ Hall of Fame. --- ᎢᎬᏱ ᎪᏪᎵ ᎤᏬᏪᎳᏅ MANKILLER: ᎤᎬᏫᏳᎯ ᎠᎴ ᏧᏤᎵ ᎠᏂᏴᏫ, ᎤᏩᏌ ᎤᎴᏂᏙᎸ ᎤᏓᏃᎮᎸ ᎾᏍᎩ ᎢᎬᏱ ᏗᏂᎾᏕᎦ ᏕᎪᏪᎸ ᎤᏙᏪᎳᏅ. ᎤᎵᏍᏕᎸᏓ ᎪᏪᎳᏅ EVERY DAY IS A GOOD DAY: ᏄᏍᏛ ᏂᎦᎵᏍᏗᏍᎬ ᎾᎾᏛᏁᎲ ᎠᏁᎲᎢ ᎠᏂᎨᏯ. --- ᏔᎵ ᏯᎦᏴᎵ ᏦᎦᏚ ᎤᏕᏘᏴᏌᏗᏒᎢ, ᎤᎾᏓᏴᎳᏙᏗ ᎤᏃᏢᏅ ᎾᎿ ᏣᎳᎩ ᎧᏁᎢᏍᏗ ᎠᎹ ᏧᏙᎩᏓ ᎠᎴ ᏚᏂᏲᏒᎢ ᏂᎦᏓ ᎤᏂᎪᏩᏛᏗ. ᎧᏃᎮᏍᎬ ᎾᏍᎩ ᎤᎭᎸᏂ ᎠᎹ ᏧᎶᎯᏍᏗ ᏫᏗᎦᎷᎩ ᏴᏫ ᏓᏂᏁᎸ ᎤᎬᏩᏟ ᎾᎿ Mankiller ᎠᎴ Charlie Soap ᏚᏂᎸᏫᏍᏓᏁᎲᎢ, ᎤᏍᏕᎸᎲᎢ ᎾᎿ ᎠᏙᎩᏯᏛ ᎤᎬᏩᏟ ᎠᎴ ᎤᏓᎴᏅᎲ ᎠᎾᎵᎢᏲᎬ Wilma ᎠᎴ Charlie ᏫᎬᎾᏁᎳᏗᏍᎩ. --- ᎠᎪᎵᏱᏗ Glamour magazines “ᎦᎵᏆᏍᎪ ᎯᏍᎩ ᎤᎪᏓ ᎤᎵᏍᎨᏓ ᎠᏂᎨᏯ ᎾᎿ ᎤᎶᏒ ᎦᎵᏆᏍᎪ ᎯᏍᎩ ᏧᏕᏘᏴᏓ” ᏗᎪᏪᎵ ᏪᏓᏍᏗᎢ, ---  www.glamour.com .

--- ---
02/25/2014 08:20 AM
Cherokee, N. C. – Gilliam Jackson ᎤᏟᏂᎩᏓ ᎠᎴ ᎣᏍᏓ ᏧᏭᎪᏔᏂᏓᏍᏗ ᎠᏛᏅᎢᏍᏗ ᎤᎴᏅᏗ ᎤᏂᎩᏍᏗ ᏔᎵ ᏯᎦᏴᎵ ᏔᎵᏧᏈ ᎢᏳᏟᎶᏓ ᎾᎿ Appalachian ᎦᏅᏅ, ᎾᏍᎩ ᏣᎴᏂ ᏣᏥ ᎠᎴ ᏣᏍᏆᏗᎠ ᎺᏂ. --- ᎤᏕᎵᎬ ᎢᏗᏢ ᎠᏁᎯ ᎠᏂᏣᎳᎩ ᎠᏂᏴᏫᏯ ᎠᏁᎳ ᎦᏳᎳ ᎤᎾᏂᎩᏌ ᏯᏛᎾ ᏦᎢᏧᏈ ᎯᏍᎩᏦᏁ ᎢᏳᏟᎶᏓ ᎦᏅᏅ ᎾᎿ ᎦᏯᎴᏂ, ᎤᏤᎵ ᏍᎦᏚᎩ. --- “ᎦᏳᎳᏃ ᎤᎪᏓ ᏂᏚᏙᏢᏒ ᏗᏇᏙᎸ ᎢᎸᏍᎩ ᎢᏳᏩᎪᏗ, ᏓᏊᎪᏛ ᏗᎩᏅᏗᏍᏗ ᎦᏳᎳ ᏗᏇᏙᎸ ᎨᏒᎢ.” --- Jackson ᎤᏛᏅ ᎤᎪᏛ ᎨᏒ ᎤᏍᏆᏛ ᎾᎿ ᎤᎩᏓᎵᏱ ᎡᏙᎲ ᎪᎵ ᎨᏐ ᎡᏙᎰ ᏅᏗᎦᎵᏍᏙᏗ ᏅᏲᎯ ᏕᎨᏒ ᎠᎴ ᎠᎹ ᏍᏓᏱ ᎦᏁᏩᏛᏗᎢ. --- “ᎪᎳ ᎠᏂᎩᏍᏗ ᏄᏓᎴ ᏧᏓᎴᏅᏓ ᏧᏓᏠᏏᏓᏍᏗ ᎨᏐᎢ. ᏅᏲ ᎨᏒ ᏚᏁᏍᏓᎶ ᎠᎴ ᎤᏦᏎᏗ ᎨᏐ ᎠᎴ ᏗᎦᎾᏱᎦ, ᎠᏎᏃ Ꮭ ᎢᎾᏓ,” ᎤᏛᏅ ᏯᏛᎾ ᎠᏟᎢᎵᏒ ᎠᏅᏱ ᏍᎩᎦᏚᏏᏁ ᎤᏛᏅᏫᏍᏗ ᎤᏂᎩᏍᏗ ᎠᏓᎴᏂᏍᎩ Springer ᏦᏓᎸᎢ, Ga., ᎠᎴ ᏭᏴᏍᏗ ᏔᎾᏏ ᎯᏍᎩᏁ ᎢᎪᎯ. --- ᏂᏓᏳᏂᎩᏓ ᏔᎾᏏ ᎤᏚᎵᎭ ᎤᏂᏂᎩᏍᏗ ᎤᏴᏢᎧᎸᎬ ᎤᎦᏛᎴᎯᏍᏗ ᏩᏥᏂ, ᏭᏕᎵᎬ ᏩᏥᏂ, ᎺᎵᏂ, ᎤᎩᏓᎵᏱ, ᎠᏤ ᏨᏏ, ᏄᏯᎩ, ᎧᏁᏓᎦᏗ, ᎺᏌᏧᏎᏗ, ᏣᏩᎦ, ᎢᏤ ᎭᎻᏒ ᎠᎴ ᎣᏂ ᎾᏍᎩ ᎺᏂ ᎾᎿ ᎠᎵᏍᏆᏗᏍᎬ ᎤᏂᎩᏍᏗᎢ Mount Katahdin. --- ᎠᏎᎸᎢ ᏔᎵ ᏯᎦᏴᎵ ᏦᎢᏧᏈ ᏯᏂ ᎠᎾᏂᎩᏍᎩ ᎾᏍᎩ ᏔᎵ ᏯᎦᏴᎵ ᏍᎪᎯᏧᏈ ᏁᎵᏍᎪ ᎢᏳᏟᎶᏗ ᎠᎾᏂᎩᏍᎩ ᎾᎿ ᏣᏥᎢ ᏂᎪᎯᎸ ᎪᎨᏯ, ᎾᏍᎩ ᎤᏅᏌ ᎯᏍᎩᏧᏈ ᎠᎴ ᏑᏓᎵᏧᏈ ᎠᎾᏂᎩᏍᎩ ᎠᏂᏍᏆᏗᏍᎪ ᎯᎠ ᎠᎾᏂᎩᏍᎩ ᎾᎿ ᎺᏂ. --- “ᎾᏍᎩᏃ ᎦᎴᏅᎥ ᎦᏂᎩᏒ ᎠᏆᏛᏅᎢᏍᏗ ᎾᎿ ᏍᎪᎯᏧᏈ ᎢᎦ ᎠᎴ ᎭᏫᏓᏗᏝ ᎠᎦᏍᏆᏗᏍᏗ, ᏃᎴᏍᏊ ᎠᏆᏛᏅᎢᏍᏗ ᎠᏆᎴᏫᏍᏙᏗ ᎦᎢᏒ ᎢᏳᏓᎵᎭ ᎠᎩᎧᎵᏏᏐᏗ ᎦᏓᏅᏖᏍᎬ ᎠᎴ ᎠᏆᏣᏪᏐᎸᏍᏙᏗᎢ,” ᎠᏗᏍᎬ Jackson. “ᎤᏂᎪᏓ ᏗᏆᎵ ᎠᏁᎭ ᏩᎩᎶᎯᏍᏗ ᎦᏳᎳ ᎤᏂᏚᎢᏍᏔᏅ ᎬᏊᏖᏍᏗ ᎦᎢᏒ ᏅᏃ ᎠᎴ ᎠᎦᏒᏍᏗ ᎤᎾᏛᏅᎢᏍᏙᏗ, ᎠᎵᏍᏓᏴᏗ ᎠᎴ ᎠᏆᏓᏬᏍᏗᎢ. ᎾᏍᎩᏃ ᏙᏛᏙᏓᏊ Ꮭ ᏱᎦᎢᏎᏍᏗ ᏓᎦᏠᏏ ᎦᎢᏒ ᏔᎵᎭ ᎢᎦ. ᏝᏃ ᏙᎯᏳ ᎠᏆᏎᎸ ᏱᎩ ᏙᎯᏳ ᎢᎪᎯᏓ ᎠᏆᏂᎩᏍᏗᎢ ᎠᎴ ᎠᎩᏍᏆᏗᏍᏗᎢ. ᎠᏆᏅᏔᏍᎩᏂ ᎣᏍᏓ ᎠᏆᏓᏅᏖᏍᏗ ᎦᎢᏒᎢ ᎦᏅᏅᎢ.” --- ᎠᏗᏍᎬᏃ ᎠᎾᏂᎩᏍᎩ ᏧᎵᎢ ᎾᏍᎩ ᎤᏂᏍᏆᏛᎢ Appalachian ᎦᏅᏅ ᎠᎴ ᏗᎧᏃᎮᏓ ᏧᎪᎵᏰᏓ ᎨᏒ ᎾᎿ ᎤᎾᏂᎩᏓ ᎤᎦᎵᏍᏗ ᎤᏓᏅᏓᏗᏍᏔᏅ ᎤᏂᎩᏍᏗᎢ. ᎤᏃᎮᎸ ᎾᏍᎩ ᏓᏟᏃᎮᏗᏍᎬ ᎠᎾᏂᎩᏍᎩ ᎾᎿ ᎪᎯᎦ ᎾᎾᏛᏁᎰ ᎤᎾᏅᏘ ᏒᏍᏛ ᎠᎴ ᏂᎦᎵᏍᏗᏍᎬᎢ ᎤᏂᏍᏆᏛᏃ ᎦᏅᏅᎢ. --- “ᎠᎩᎸᏉᏓ ᎢᎾᎨ ᎠᏇᏓᏍᏗ ᎾᏍᎩᎴ ᎤᎪᏓ ᎦᎵᎡᎵᎪ ᏓᏊᎪᏔᏅᎢ,” ᎠᏗᏍᎬᎢ Jackson. “ᏯᏆᏓᏅᏖᎸ ᏂᏓᎬᏆᏕᎶᎰᏒ ᎾᏍᎩ ᏂᎦᏛᏁᎭ ᎦᏕᏏᏰᏍᎪ ᎢᎾᎨ, ᎠᎴ ᏥᏰᎸ ᎡᎵᏊ, ᎦᏓᏅᏖᏍᎬ ᎡᎵ ᎣᏍᏓ ᏥᏰᎸᎢ. ᎤᏂᎪᏛ….. ᎠᎾᏂᎩᏍᎩ ᎠᎾᏗᏍᎪ ᎤᎪᏛ ᎾᎿ ᏣᏓᏁᏄᎵᏍᎪ ᏅᏫᏍᏙ ᎠᏂᎩᏍᏗ ᎾᏍᎩ ᎢᎦ ᎢᏳᏟᎶᏓ ᎠᎴ ᎾᎿ ᎢᎪᎯᏓ.” --- ᎤᏃᎮᏢ ᎤᏩᏒ ᎾᎿ ᏩᏤᎢᏴ ᎬᏔᏂᏓᏍᏗ ᎤᏂᎲ ᎠᎴ ᏚᏭᎪᏗ ᎦᏌᎧ ᎢᏳᏩᏅᏗ ᎠᎵᏎᎲ ᏯᏛᎾ ᏦᏍᎪ ᎯᏍᎩ ᎠᎴ ᏦᏍᎪ ᏧᏁᎳ ᎢᏳᏓᎩᏓ, ᎤᏠᏯᏍᏗ ᎤᎵᏦᏙᏗ, ᎤᏓᏍᏓᏴᏗ, ᎤᎵᏍᏓᏴᏗ, ᎠᎹ, ᎠᎵᏎᎲ, ᎤᏒᏍᏗ ᎠᎴ ᏧᏓᎴᏅᏓ ᎤᏂᎬᎬᎢ. --- “ᎠᏆᏂᎩᏌ ᎠᎴ ᎢᎾᎨ ᎠᏊᏙᎵ ᎦᏉᏂᏙᎲ ᎢᎪᎯᏓ, ᎠᎴ ᎣᏍᏓ ᎾᏋᏁᎭᎢ. ᏝᏃ ᏱᎦᏅᏓᏗᏍᎪ ᎢᎾᎨ ᏂᎨᏙᎲᎾ ᎨᏒ ᏂᎪᎯᎸ ᎾᎿ ᎨᏙᎰᎢ, ᎠᎴ ᎢᎦ ᎦᎵᎡᎵᎪ ᎠᏆᏓᏕᏯᏍᏛ ᎠᎴ ᎠᏰᏟ ᎨᏙᎲ ᎾᎿ ᎤᏁᎳᏅᎯ ᎤᏬᏚᎯ ᎤᏬᏢᏅᏅᎢ ᎨᏒᎢ. --- ᎠᎴ ᎦᎵᎡᎵᎪ ᏙᏣᏙᎵᎬ ᎠᎴ ᏕᎦᎵᏃᎮᏗᏍᎬ ᎠᏁᏙᎯ,” ᎠᏗᏍᎬ Jackson. “ᎢᎸᏍᎦ ᎾᏕᏘᏯ ᎦᏓᏅᏖᏍᎬ ᎤᎪᏓ Great Smoky Mountains National Park. ᎯᎠ ᏴᏫ ᎤᏁᏓᏍᏗ ᏕᎦᏅᏅ ᏯᏛᎾ ᏁᎳᏧᏈ ᎢᏳᏟᎶᏓ , ᎠᎴ ᏂᎦᏓᏊ ᎢᏳᏍᏗ ᏗᏇᏙᎸᎢ. ᎯᎠ ᏕᎦᏅᏅ ᎾᏍᎩ ᏭᎪᏛ ᎠᏓᏁᏄᎵᏍᎪ ᎤᏲᏍᏛᎢ ᎾᎿ ᎡᏓᏍᏗᎢ.” --- ᎤᏛᏅ ᎤᏬᎵᏨ ᎾᎿ ᏗᎦᎾᏰᎦ ᏧᏠᏏᏓᏍᏗ ᎨᏒ ᎾᎿ Appalachian ᎦᏅᏅ ᏯᏛᎾ ᏂᎦᏛᎢ ᎠᏓᎴᏂᏍᎩ 1,750 ᎢᎳᏏᏓ ᏩᏍᏘ 6,650 ᎢᎳᏏᏗ ᎾᎿ ᎤᏴᏢ ᎦᏯᎴᏂᎢ. ᎤᏁᏉᎥ ᎾᎿ ᎠᎾᏂᎩᏍᎩ ᎤᎾᏅᏙ ᎾᎿ ᎤᎩᏓᎵᏱ ᎾᎿ ᏅᏲᎯ ᎨᏒ ᏅᏗᎦᎵᏍᏙᏗ ᏅᏲᎯ ᎨᏒᎢ, “ ᏧᎾᏔᎾ, ᏧᎾᏍᏗ, ᏗᎪᏍᏓᏱ, ᎤᏅᎾᏕᎾ.” --- ᎾᎿ ᎠᏤ ᎭᎻᏒ, ᎤᏁᎦ ᎣᏓᎸ ᏙᎢ ᏂᏚᏍᏛ ᏧᏓᎴᏅᏓ ᏗᎫᎪᏔᏂᏓᏍᏗ. Mount ᏩᏒᏓᏃ ᎾᏍᎩ ᏩᎦᎸᎳᏗᏴ ᏗᎦᏃᏣᎳᏅ ᎾᎿ ᎤᏃᎴ ᏄᏟᏂᎬᎬ ᎦᏃᎸᏍᎬ ᎾᎿ ᎡᎶᎯ ᎠᎴ ᎾᎿ ᏂᎪᎯᎸ ᎫᏘᎰᎢ. --- “ᎾᎿ ᎨᏙᎲ ᎦᎢᏒ ᎤᏁᎬᏍᏛ ᎾᎿ ᎢᎬᏱᏊ ᎢᏳᏍᏗ ᎦᎶᏂ ᏥᎧᎸ ᎾᎿ ᏔᎵ ᏯᎦᏴᎵ ᏔᎳᏚ ᎤᏕᏘᏴᏌᏗᏒ, ᎠᎴ ᏦᎢ ᎢᏧᏓᎴ ᏧᎭᎨᏓ ᏗᎦᏌᎴᏂ ᏓᏆᏄᏮ. --- ᎤᎪᏓ ᏧᏓᎴᏅᏓ ᏗᎫᎪᏔᏂᏓᏍᏗ ᎾᎿᎢ, ᎠᏎᏅ ᎤᎪᏓ ᎢᎦ ᏧᏬᏚᎯ ᏗᎦᏖᎾᏍᏗᎢ, ᎠᎴ ᎠᏂᏴᏫ ᎠᏁᏙ ᏙᏣᏟᏃᎮᏍᎬ ᎠᎾᎢᏒ ᎾᎿ ᎦᏅᏅ ᎢᎦ ᎤᎾᏓᏅᏔ ᎨᏐ,” ᎠᏗᏍᎬ Jackson. --- ᏭᎪᏛ ᎠᏆᏓᏅᏖᏙᏗ ᎨᏒ ᎾᎿ ᏯᏆᏂᎩᏌ ᎾᎿ ᏂᎦᏥᎪᏘᏍᎬᎾ ᎨᏐ ᎠᏂᏔᎵ ᏧᎵᏏ ᎠᎴ ᎠᏂᏔᎵ ᏧᏪᏥ ᏗᏂᏲᏟ. --- “ᏂᎪᎯᎸᏊ ᎢᏳᏍᏗ ᎣᎦᎵᎪᏩᏕᎪ, ᎠᎴ ᎠᏆᏅᏙ ᎾᎿ ᎣᏍᏓ ᏚᎾᏓᏅᏙ ᎾᎿ ᎦᎢᏒᎢ. ᏙᏣᏓᏠᎬ ᎾᎿ ᏂᏙᏣᏓᎪᏩᏘᏍᎬ ᎨᏒᎢ.”

--- ---
02/13/2014 07:35 AM
ᏓᎵᏆ, ᎣᎦᎵᎰᎹ. – ᎤᎾᏓᏁᎸ ᎤᏂᏍᏚᎢᏒ ᎾᎿ ᎧᎦᎵ ᎢᎬᏱ ᎾᎿ ᏣᎳᎩ ᎤᏂᏲᏏᏙᎸ ᎠᏰᏟ ᎤᎾᎵᏍᎪᎸᏓᏁᎯ ᎠᏂᏣᎳᎩ ᎤᏂᏲᏏᏙᎸ ᎤᎾᎵᏍᎪᎸᏙᏗ ᎤᏂᎲ ᎤᎾᏚᎵᏍᎬ ᎬᏂᎨᏒ ᎢᏳᏅᏗ ᎾᎿ ᎠᏰᏟ ᎾᏍᎩᎾ ᎠᎵᏍᏚᎢᏒ ᎣᏂ ᎤᏩᎦᏛᎢ ᎯᎠ ᏧᏕᏘᏴᏌᏓ. --- ᎤᎬᏫᏳᎯ Bill John Baker, ᏔᎵᏁ ᎠᏓᎴᏁᎯ ᎤᎬᏳᏫᎯ S. Joe Crittenden ᎠᎴ ᏗᎦᎳᏫᎦ Curtis Snell ᎠᎴ Lee Keener ᎤᏁᏙᎸ ᏚᏂᏲᎵᎸ ᎠᎴ ᏚᎾᏟᏃᎮᏔᏅ ᎤᏂᏲᏏᏙᎸ ᎾᎿ ᎠᏂᏲᏢᏍᎬᎢ, ᎾᏍᎩ ᏧᎾᏄᏬᏗ, ᏗᏓᏟᎶᏍᏔᏅ, ᏗᎦᏓᏗ, ᏗᎧᏁᏍᏗ ᏧᎾᏓᏒᏅᎢ ᎠᎴ ᏐᎢ ᏧᏓᎴᏅᏓ ᎤᏍᏗ ᎤᎾᏅᏓᏗᏍᏗᏍᎬᎢ. --- Baker ᎠᏗᏍᎬ ᎯᎠ ᎤᏂᏲᏢᏅ Ꮭ Ꮩ ᎠᎾᏅᏓᏗᏍᎬᏊ ᎢᎦ ᏱᎩ ᎤᏂᏲᏏᏙᎸ ᏄᎾᏛᏁᎸ ᎠᎹᏱᏟ ᎾᏍᎩᏍᏊ ᎠᎾᏅᏓᏗᏍᎬ ᏄᎾᏛᏁᎸ ᏣᎳᎩ ᎠᏰᎵ ᎾᏍᏊ. --- “ᎢᎦᏓᏃ ᎠᏂᏴᏟᎯᎰ ᏙᎯᏳ ᎠᏂᏃᎮᏍᎪ ᏄᎾᏛᏁᎸ ᎤᏂᏲᏏᏙᎸ,” ᎠᏗᏍᎬ. --- ᎤᎪᏗᏃ ᎠᏝᎾᎢ ᏕᎪᏢᏒ ᎠᏟᏅᏗ ᏧᎧᎵᎢᏍᏗᎢ. ᏌᏊ ᎠᏝᏅᏗ ᎤᎰᏢᏒ, Tim Baker ᎤᏲᏏᏙᎸ ᎾᎿ ᎠᎹᏱ ᎠᏁᏙᎯ Navy ᎾᎿ ᏔᎵ ᎪᏪᎵ ᎠᏓᎾᏩ ᎠᏍᏆᎵᎲᎢ ᎠᎦᎵᎡᎵᏍᏔᏁ ᎠᏥᏁᎸ, ᏗᎵᏍᎪᎸᏔᏅᎢ. Tim Baker ᎾᏍᎩ ᎤᏙᏓ ᎨᏒ ᏃᏊ ᎤᎬᏫᏳᎯ ᏥᎩ ᏃᏊ. --- “ᏃᏊ ᎠᏝᏅᏓᏗᎠ ᎬᏂᎨᏒ ᎢᎬᏁᏗ ᏣᎳᎩ ᎠᏰᎵ ᎾᎿ ᎪᎱᏍᏗ ᏗᎬᎾ ᎬᏩᏂᎷᎯᏍᏗ ᎬᏩᏁᏓᏍᏗ ᎠᎴ ᏗᎬᏩᏂᎪᏩᏛᏗ ᏗᎧᏁᏍᏗ ᏧᎾᏓᏒᏅᎢ, ᎤᏂᎪᏩᏛᏗ ᎨᎦᎵᎡᎵᏍᏔᏅ ᎠᎴ ᎤᏂᎪᏩᏛᏗ ᎪᏪᎳᎾᎢ ᎠᏂᏏᏓᏁᎸᎢ,” ᎠᏗᏍᎬ ᎤᎬᏩᏳᎯ Baker. --- ᎤᏃᎮᎸᏃ ᎾᏍᎩ ᎤᏝᏅᏛ Ꮟ ᎬᏩᏂᏝᏅᏓ ᎾᎿ ᎤᏂᏲᏏᏙᎸ ᎪᎱᏍᏗ ᏳᏂᎭ ᏳᎾᏚᎵ ᎬᏂᎨᏒ ᏳᏅᏗ ᏴᏫ ᎤᏂᎪᏩᏛᏗ ᎠᎭᏂ 8,700-ᏅᎩ ᏧᏅᏏᏯ ᏔᏯᎳᏏᏓ ᎢᎩᏓ ᎠᏓᏁᎸ ᎠᏰᏟ. ᎤᏠᏯᏍᏕᏍᏗ ᎠᏝᎾᎢ ᎠᏂᏣᎳᎩ ᏧᎾᏟᎶᏍᏔᏅᏅᎢ, ᎠᏰᏟ ᎤᏙᏢᏒ ᎤᎪᏓ ᎤᏠᏅᏓ ᎤᏂᏲᏏᏙᎸ ᏧᎾᏟᏃᎮᏙᏗ, ᎠᏓᏍᏓᏴᏗ, ᎪᏪᎵ ᏧᏂᏅᏗ ᏧᏂᎪᎵᏱᏗ ᎠᎴ ᏍᎦᏚᎩ ᎧᏅᏑᎸᎢ. --- Mary Adair HorseChief ᎾᏍᎩ ᏏᏉᏲ ᏍᎦᏚᎩ ᎤᏃᏢ ᎪᏪᎵ ᎤᏬᏢᏅ ᎤᎵᎮᎵᏍᏙᏗ ᎤᏙ John Adair. --- ᏣᎳᎩ ᎠᏰᎵ ᎨᎳ ᎤᏪᏙᎸ ᎤᏲᏒ ᏥᏳ ᏗᏢᏫᏗᏍᎩ ᏗᏱᎵᏙᎯ ᎾᏍᎩ Navy ᎠᏯᎥᎢ ᎾᎿ Vietnam ᎠᏓᎾᏩ ᎠᎴ ᎤᏪᏙᎸ ᏧᏝᏫᏔᏅ ᎤᎪᏓ ᎾᏃ ᏔᎵᏧᏈ ᎢᏳᏩᎪᏗ ᎠᏥᏅᏌ ᏭᏫᏓᏍᏗ ᎤᏴᏢ Vietnam ᎤᏙᏢᏒ ᎦᎸᎳᏗᏢ ᎤᎶᏌ ᎾᎿ A-6 Intruder ᎤᏦᏓ. ᎾᎿ ᎪᏪᎵ ᎭᏫᎾᏗᏢ, ᏓᎵᎮᎵᏍᏗ ᎾᏍᏊ ᎠᏂᏐᎢ ᏏᏓᏁᎸ ᎾᎿ ᎤᏂᏲᏏᏙᎸᎢ. --- “ᏓᎩᏁ ᎠᏅᏓᏗᏍᏙᏗ ᎾᎿ ᎡᎩᏙ ᏣᏯᎥ ᎠᏂᏲᏍᎩᎢ. ᏕᎪᏪᎳᎢᏌ ᎠᎴ ᏕᏥᎸᎥᎦ ᎾᎿᎢ. ᎤᏍᏗ ᎥᎩᏙᎢ. Vietnam ᎤᏪᏙᎸᎢ, ᎠᎴ ᏦᎢ ᎢᏧᏪᏅᏍᏗ ᎤᎲ ᎢᏳᏛᏗ ᎾᎿᎢ. ᏥᏳ ᎠᏝᏫᏛᏗᏍᎬ ᎠᏂᎩᏍᎬ ᎾᎿ ᎤᏔᎾ ᎠᎹᏯ ᎡᏙᎯ ᏥᏳᎢ, ᎠᎴ ᎢᎦ ᎦᎵᎡᎵᎬ ᎥᎦᎷᎬᎢ. ᎢᏴᏓᎭ ᎡᎵ ᎤᎵᏍᏓᏁᎸᎲᏍᎬ,” ᎤᏛᏅ. “ᏗᏓᏟᎶᏍᏔᏅᏃ ᏓᎩᎭ ᎪᎱᏍᏗ ᏗᏋᎾ ᎡᎵᏊ ᎩᎶ ᏱᏓᏍᏆᏂᎪᎯ ᎨᎵᏍᎬᎢ.” --- HorseChief’s ᏏᏓᏁᎸ ᎪᎯᎦ ᎾᏁᏙᎰ ᎠᏂᏲᏍᎩ ᎠᏂᏍᏕᎵᏍᎬ ᎠᎹᏱᏟ, ᎤᏠᏯᏍᏗ ᎤᏂᏚᏓ ᎤᏟᎸ ᎾᎿ ᏁᎳᏚ ᎢᏍᎪᎯᏧᏈ ᏔᎳᏚ ᎤᏕᏘᏴᏌᏗᏒᎢ. --- “ᎤᏩᏌ ᎠᎴ ᏌᏊ ᎠᎾᎵᏝᏅᏢ ᎠᏂᏯᎡ ᎾᎿ ᎤᎾᏟᎸ ᎢᏤ Orleans ᎠᎴ ᎠᎾᏓᏅᏟ Ꮭ ᏱᎤᎷᏤᎢ. ᎢᎸᏢ ᎠᎩᎾᎢ ᏗᏟᎶᏍᏔᏅ ᎾᎿ ᎤᏚᏓ ᎤᏲᏏᏙᎸ ᏗᎪᏪᎵ,” ᎤᏛᏅ. --- ᏐᎢ ᎤᏚᏚ ᎤᏪᏙᎸ ᎾᎿ Civil ᎠᏓᎾᏩ ᏓᏓᏘᏁᎲᏃ ᎠᏣᎳᎩ ᎠᏍᎦᏰᎬᏍᏗ Stand Watie. ᎤᏙᏓ ᎤᏟᎸ ᎢᎬᏱ ᎪᏪᎳ ᏓᎾᏩ ᎠᎴ ᎤᏠᏤ mustard ᎨᏌ, ᎾᏍᎩ ᏂᏗᎦᎵᏍᏙᏗᏍᎬ Ꮭ ᎡᎵ ᏯᏛᏁᎯ ᏱᎨᏎ ᎠᎴᏂᏙᎲ ᎢᎪᎯᏓ. --- “ᎾᏍᎩᏯᏊ ᎫᎴ ᏗᏍᎪᏂᎯ ᎠᏯ. Ꮭ ᏙᎯᏳ ᎤᏟᎢᎦ ᏱᎨᎵᏍᎪ ᏓᎿᏩ,” ᎠᏗᏍᎬᎢ. --- ᏣᎳᎩ ᎠᏰᎵ ᎨᎳ Jimmy Langly ᎾᎿ McAlester ᎡᎯ ᎤᏲᏢ ᎠᏅᏓᏗᏍᏙᏗ ᎬᏂᎨᏒ ᎢᏳᏅᏁᏗ, ᎠᏠᏯᏍᏛ ᏗᏟᎶᏍᏔᏅ ᎠᏣᎳᎩ ᎠᏟᎭ ᎦᏓᏗ ᎤᎾᏫᏛᎲ ᎾᎿ Iraq ᏧᏪᏅᏒᎢ. --- “Ꮟ ᎾᏇᏅᏓ ᏥᎨᏒ ᎾᎿ ᏔᎵ ᏯᎦᏴᎵ ᏦᎢ ᎤᏕᏘᏴᏌᏗᏒ, ᏗᏆᎵᎢ ᎠᏁᎲ ᏣᎳᎩ ᎠᏰᎵᎢ ᎬᎩᏅᏁᎸ ᏣᎳᎩ ᏗᏟᎯ ᎦᏓᏗ ᏗᏟᎶᏍᏔᏅ,”ᎠᏗᏍᎬᎢ. “ᎠᎩᏃᏢ ᎯᎠ ᎦᏓᏗ ᏅᏗᎦᎵᏍᏙᏗᏂᎦᏓ ᏂᎦᏓ ᎠᏂᏣᎳᎩ ᎤᎾᏤᎵ ᎨᏒᎢ. ᏂᎬᎢ ᎤᏪᏙᎸ Iraq ᎾᎿ ᏔᎵ ᏯᎦᏴᎵ ᏦᎢ ᎤᏕᏃᏘᏴᏌᏗᏒ ᎾᎿ ᏔᎵ ᏯᎦᏴᎵ ᏍᎪᎯ ᎤᏕᏘᏴᏌᏗᏒ ᎢᎪᎯᏓ. ᎠᏂᏴᏫ ᎾᎿ ᏳᏂᎪᎯ ᎯᎠ ᎦᏓᏗ ᎤᎾᏅᏛ ᎾᎿ ᏗᎬᏩᏴᏗ ᎨᏒ ᎦᏂ ᎾᎿ ᎤᎾᎵᏍᏙᏗ ᎾᏍᎩᎮᏃ ᎢᎦᏛᏁᎯ ᎨᏒᎢ ᎦᏂ ᏫᏗᏥᏱᏍᎩ ᎠᏂᏲᏍᎩ ᏗᎬᏩᏂᏴᏗ.” --- ᎤᏪᏙᎸ 3rd Infantry Division, ᎾᎿ 1st Cavalry Division ᎠᎴ 101st Airborne Division ᎾᏍᎩ Iraq ᎾᎿ ᎤᎾᎵᏍᏙᏗ ᏯᏛᎾ ᎦᏂ ᎠᎴ ᏗᏔᏍᎩᏍᎩ ᏄᎾᏱᎯᏍᏛᎾ ᏗᎦᏘᏯ. --- Langley ᎤᏛᏅ ᎾᎿ ᏣᎳᎩ ᏔᎵᏳ ᎤᏚᏓ Lock Langley ᎤᏟᎸ ᎭᏫᎾᏗᏝ ᏣᎳᎩ ᏗᏟᎯ ᎦᏓᏗ ᎾᎿ ᎢᎬᏱ ᏣᎳᎩ Mounted Rifles cavalry ᎾᎿ civil ᏣᎾᏟᎮᎢ. ᎯᎠ ᎤᎾᏓᏡᎦ ᎾᏍᏊ ᎠᏍᎦᏰᎬᏍᏗ Watie ᏓᏘᏁᎲᎢ. --- “ᎾᏍᎩᏯ ᏥᎾᎩᏪᏒ, ᎦᏓᏗ ᎥᎩᏅᏁᎸ ᎨᏒ ᏗᏆᎵᎢ ᎤᎾᏅᏘ ᏂᏧᎵᏍᏔᏅᏍᏔᏅᎢ. ᎾᏍᎩ ᎠᎩᎾᏫᏛᎲ (Iraq) ᎾᎿ ᎠᏆᏓᏂᏴᏛᎢ ᎠᎴ ᎠᏯ ᎠᎩᏂᏴᏗᏍᎬ ᏣᎳᎩ ᏂᏛᏆᏓᎴᏅᎢ ᎨᏒᎢ,” ᎠᏗᏍᎬᎢ Langley.

--- ---
02/12/2014 09:51 AM
ᏣᎳᎩ ᎠᏂᏬᏂᏍᎩ ᎤᎾᏓᏡᎬ ᏙᏛᎾᏠᏏ ᏅᎩᏁ ᎢᎦ, ᎧᎦᎵ 13, 2014, ᎠᎭᏂ ᏣᎳᎩ ᏍᎦᏚᎩ ᎧᏄᏑᎸ 12:30 ᎠᏓᎴᏂᏍᎩ 4:00 ᎢᎪᎯᏓ. ᎾᏂᎥ ᎠᏂᏣᎳᎩ ᎠᏂᏬᏂᏍᎩ ᎣᏥᏔᏲᎯᎭ ᎤᏂᎷᎯᏍᏗᎢ. ᎠᎵᏍᏓᏴᏗ ᎠᏲᎯᏍᏗ ᏲᏚᎵᎠ. ᏙᏓᏲᏣᏓᏟᏌᏂ ᎠᎴ ᏙᏓᏲᏣᎵᏍᏓᏴᎾ ᎯᎷᏨᎢ. --- ᎤᎪᏕᏍᏗ ᏣᏚᎵᎮᏍᏗ ᏣᏕᎳᏲᎯᏍᏗ ᎯᎢᎾ ᏫᎨᎯᏯᏛᏗ: Edna Jones at (918) 453-5151

--- ---
02/10/2014 08:09 AM
Vinita, ᎣᎸᎵᎰᎹ. – ᎪᎳ ᏕᎨᏒ ᎾᏍᎩ ᏍᏓᏯ ᏙᏓᏳᎸᏫᏍᏓᏁᎵ ᎾᏍᎩᎾ ᏣᎳᎩ ᎠᏰᎵ ᏗᏂᏲᏟ ᎦᏅᎦᏘ ᎤᎷᏨ ᏅᏗᎦᎵᏍᏙᏗ ᎾᎯᏳ ᎤᏴᏢ ᏚᏂᏂᏱᏍᎪ ᏗᏂᏲᏟ ᎠᎴ flu ᎾᏍᏊ, ᏃᎴᏍᏊ asthma ᎠᎴ allergies. --- ᏣᎳᎩ ᎠᏰᎵ ᎨᎳ ᎠᎴ ᏙᏧᏓᏝᎥᎢ ᎠᏰᎸ ᏗᏂᏲᏟ ᎠᎦᏅᎦᏘ Nicole Willis, ᏦᏍᎪ ᏌᏊ ᎢᏳᏕᏘᏴᏓ, ᎦᎴᎼ ᎡᎯ, ᎠᏂᎪᏩᏘ ᎤᏂᎪᏛ ᎠᏁᏙᎲᎢ. --- “ᎦᏥᎪ ᎢᎦ ᏧᎾᏓᎵᎳ ᏗᏂᏲᏟ ᎾᎿ flu ᎠᎴ ᎠᏂᏁᏥ ᎤᏴᏢ ᎤᏂᏠᏨ ᏚᏂᏢᎪ,” ᎠᏗᏍᎬ Willis. “ᎠᏯᏃ ᏥᎦᎾᎦᏘ ᎨᏒ, ᏂᎪᎯᎸ ᎦᏥᏃᏎᎰ ᏧᎾᏓᎦᏴᎵᎨ ᏧᎾᎦᏎᏍᏙᏗ ᏗᏂᏲᏟ ᏚᏂᎧᎲᎢ. ᏧᎾᏓᎦᏴᎵᎨ ᏙᎯᏳ ᏧᎾᏘᏂᏓᏍᏗ ᏗᏂᏲᏟ ᏚᏂᎧᎲ ᏗᎨᏥᏣᏲᏍᏗ ᎠᎴ ᎤᎾᏁᎶᏙᏗ ᏂᎪᎯᎸ ᏧᎾᏑᎸᏗ, ᎡᏓᏍᏗ ᏂᎨᏒᎾ ᎤᎾᏣᏍᏈᏓ ᎠᏁᏙᎲ ᎠᏂᏴᏫ ᎾᏍᎩ flu ᎠᏱᎵᏙᎲᎢ.” --- Willis, ᏗᎪᏪᎵᏍᎩ ᎾᎿ ᎣᎦᎵᎰᎹ ᏍᎦᏚᎩ ᏧᎾᏕᎶᏆᏍᏗ ᏄᏬᏘ ᎠᏰᏟ ᎠᎴ ᏗᏂᏲᏟ ᎤᏂᏴᏍᏗ ᏧᏂᏢᎩ ᎾᎿ Saint Francis ᎾᎿ ᏔᎳᏏ ᏔᎵ ᏯᎦᏴᎵ ᏔᎳᏚ ᎤᏕᏘᏴᏌ Ꮟ ᎠᎭᏂ ᏂᎦᎷᎬᎾ ᏥᎨᏒ ᎾᏍᎩ Absentee Shawnees Tribe ᎾᎿ ᎣᎦᎵᎰᎹ ᎾᎿ Norman ᎨᏥᎪᎵᏱᏗᎭ. ᎤᎵᏍᏕᎸᏓ ᎧᎵ ᎾᎥ ᎢᏳᎵᏍᏙᏗ ᏧᏂᏢᎩ ᏓᏂᎪᏩᏗᏍᎬ ᎾᎿ ᏦᎢᏊ ᎢᏯᏅᏓ. --- Ꮎ ᎠᏅᏱ, ᎤᎴᏅᎲ ᎾᎿ ᏙᏧᏓᏝᎥᎢ ᎠᏰᎸ ᎠᏰᏟ ᎠᎴ ᏃᏊ ᏓᎪᏩᏘᏍᎪ ᏧᎾᏓᎵᎳ ᏯᏛᎾ Joplin, Mo., ᎠᎴ Springfield, Mo. --- “ᏂᎦᏓᏊ ᎢᏳᏍᏗ ᏧᎾᏓᏂᎳ ᎾᎥ ᎠᏁᎯ ᎨᏐ ᎠᎴ ᎾᎿ Joplin ᎨᏒᎢ, ᎾᎿ ᎤᎾᏚᎵᏍᎬ ᏗᏂᏲᏟ ᎠᎦᏅᎦᏘ ᎾᎠᏂᎨᏍᏗ ᏗᏁᎬ,” ᎠᏗᏍᎬ Willis. “ᎤᏂᎪᏓ ᎠᏁᎲ ᏗᎪᎵᏱᏓ ᎠᎩᎭ. ᎾᏍᎩ ᏬᏌᏂᏴ ᎨᏐ ᏗᎩᎸᏫᏍᏓᏁᏗ ᎠᎴ ᎠᏆᏅᏓᏗᏍᏗᏍᎪ ᏄᏱᎵᏛ ᎾᏍᎩ ᏂᎦᏛᏁᎲᎢ.” --- ᏙᏧᏓᏝᎥᎢ ᏗᏂᏁᎳ ᎠᎴ ᏣᎳᎩ ᎠᏰᎵ ᎨᎳ Amy Turner ᎠᎴ ᎠᏘᏂᏙᎰ ᏅᎩ ᏳᏕᏘᏴᏓ ᎠᎨᏳᏣ ᎤᏪᎧᎲ ᎾᎿ ᎠᏈᏱᏍᎩ ᎦᎴᎼᎢ, ᎠᏎᏃ ᎤᏁᏟᏴᏌ ᎾᏝᎬ ᎾᎿ ᎠᎦᎾᎦᏘ Willis ᎾᎿ ᏙᏧᏓᏝᎥᎢ ᎠᏰᎸ ᎠᏰᏟ. --- “ᎢᎦᏃ ᎠᎯᏗᎨᎢ ᏗᎦᎸᏫᏍᏓᏁᏗ ᎠᎴ ᎡᏓᏍᏗ ᏥᏯᏘᏃᎯᏍᏗ ᎦᎾᎦᏘ ᎠᎭᏂ ᎦᏚᎲᎢ,” ᎠᏗᏍᎬ Turner. “ᎢᎦᏃ ᎠᏍᏕᎵᎭ ᎾᏍᎩ Dr.Willis ᎣᏍᏓ ᎠᎦᎾᎦᏘ ᎨᏒ. ᎣᏥᎨᏳᎯ.” --- ᏗᏐᎢ ᏣᎳᎩ ᎠᏰᎵ ᏧᏂᏢᎩ ᏧᏂᎪᎵᏱᏓ ᏚᏙᏢᏒ ᎾᏍᎩ ᏌᏊ ᎠᎴ ᏳᏂᎪᏓ ᏚᏂᎧᎲ ᏗᏂᏲᏟ ᎠᏂᎦᎾᎦᏘ ᎾᏍᎩ W.W. Hastings ᏧᏂᏢᎩᎢ ᎾᎿ ᏓᎵᏆ, ᏦᎢ ᏚᏪᏴ ᎠᏰᎸ ᎠᏰᏟ ᎫᏐᎢ, ᏙᏧᏩ Smith ᎠᏰᎸ ᎠᏰᏟ ᎾᎿ ᏌᎷᎾᎨᏴ, ᎠᎼ ᎠᏰᎸ ᎠᏰᏟ ᎾᎿ ᎠᎼ, Wilma P. Mankiller ᎠᏰᎸ ᎠᏰᏟ ᏍᏗᎵᏪᎵ ᎠᎴ ᏣᎾᏏᎾ ᏗᎦᏚᎾᎢ ᎠᏰᎸ ᎠᏰᏟ ᎾᎿ ᏜᏰᎪᎢ. --- ᎤᎪᏛ ᎠᏕᎶᎰᎯᏍᏗ ᏲᏚᎵ, ᏩᏟᏃᎮᏙᏓ Vinita Health Center 918-256-4800.

--- ---
02/06/2014 08:32 AM
ᏓᎵᏆ, ᎣᎦᎵᎰᎹ. – Dr. Neil Morton, ᏣᎳᎩ ᎠᏰᎵ ᏧᎾᏕᎶᏆᏍᏗ ᎤᏂᎲ ᎢᏳᎾᏛᏗ ᏗᎨᏲᎲᏍᎩ, ᎾᏍᎩ ᎾᏝᎬ ᏓᎪᎥ ᏏᏉᏯ ᎠᏍᎦᏯ ᏂᏓᏳᏓᎴᏅ ᎤᏴᏢᎢ ᎧᎸᎬ ᏍᎦᏚᎩ ᏧᎾᏕᎶᏆᏍᏗ. ᎾᏍᎩᏃ ᏔᎵᏁ ᎠᏴᏫ ᎾᏍᎩ ᎢᏳᏍᏗ ᏣᎪᏗ ᎠᎴ ᎤᎯ ᎢᏳᎵᏍᏔᏅ ᎾᏍᎩ ᎢᏳᏍᏗ ᏧᎸᏫᏍᏓᏁᏗ ᏐᎢᏃ ᎤᎬᏫᏳᎯ ᎢᏳᎵᏍᏔᏅᎢ Wilma Mankiller. --- ᎾᏍᎩ ᎤᎲ ᏏᏉᏯ ᎠᏍᎦᏯ ᎤᎵᏍᎪᎸᏓᏁᎯ ᏧᏍᏕᎸᏗ ᏧᏪᏲᏗ ᎠᏁᎯᏯ ᎠᎹᏱᏟ ᎠᏁᎯ ᏗᎾᏕᎶᏆᏍᎩ ᎠᎴ ᎤᎾᎵᏍᏕᎸᏙᏗ ᏚᏙᏢᏒᎢ. --- “ᏏᏉᏯ ᎠᏍᎦᏯ ᎾᏍᎩ ᎠᏥᎸᏉᏔ ᎠᎦᏑᏱᏓ ᎾᏍᎩ ᎠᏛᏅᎢᏍᏗᏍᎩ ᎠᏓᏅᏖᎵᏙ, ᏗᏍᏕᎵᏍᎩ, ᏗᏎᎮᎯ ᎾᎿ ᏧᎾᏕᎶᏆᏍᏗ ᎠᏓᏁᏟᏴᏍᎬ ᏓᏤᎸ ᏂᎦᎵᏍᏗᏍᎬ ᎠᎴ ᎾᏍᎩ ᎢᎬᏂᏏᏍᎩ ᎢᏳᎾᏛᏗ ᎢᎦᏓ ᎠᏁᎯᏯ ᎠᎹᏱᏟ ᏗᎾᏕᎶᏆᏍᎩ,” ᎠᏗᏍᎬ Morton. --- Morton ᎤᏛᏅ ᎾᎿ ᏂᎦᏯᎢᏐ ᏚᎸᏫᏍᏓᏁᎲ ᏣᎳᎩ ᎠᏰᎵ ᎠᎴᏍᏊ ᎤᎲ ᎠᎦᏈᏴᎡᎯ ᏂᎨᏒᎾ ᏏᏉᏯ ᎠᏍᎦᏯ ᎦᏍᎩᎸᎢ. --- “ᎢᎦᏃ ᎢᏄᏓᎴ ᎾᏃ ᎢᏳᎾᏛᏗ ᎨᏒ ᎯᎠ ᏗᎦᎸᏌᏫᏍᏓᏁᏗᎢ,” ᎠᏗᏍᎬᎢ. “ᎤᏠᏯᏋ ᎣᏍᏓ ᏲᏛᏓᏍᏗ ᎠᎴ ᏴᏁᎶᏗ ᎠᎪᏩᏛᏗ ᎢᏳᏍᏗ ᎤᏂᎲ ᏧᏂᏍᏕᎸᏙᏗ ᎤᏗᏗᏢ ᎢᏳᎵᏍᏙᏗ ᎾᎿ ᎠᏁᎯᏯ ᎠᎹᏱᏟ ᎠᏁᎯ ᏗᏓᏕᎶᏆᏍᎩ ᎾᎿ ᎠᏁᎲ ᎠᎴ ᎾᏍᏊ ᏄᏍᏛ ᎤᏂᎶᏒ ᏧᎾᏕᎶᏆᏍᏗ ᎾᎿ ᎠᏁᏑᏱᏍᎩ ᏧᎾᏕᎶᏆᏍᏗ ᎦᎸᎳᏗᎨ ᏧᎾᏕᎶᏆᏍᏗ ᎾᎿ ᎤᏴᏢᎢ ᎧᎸᎬ ᏧᎾᏕᎶᏆᏍᏗᎢ.” --- ᏌᏊ ᎢᏳᏓᎴ ᏚᏭᎪᏛ Morton ᎤᏚᎵᏍᎬ ᎢᏳᏛᏗ ᎾᏍᎩ ᏏᏉᏯ ᎠᏍᎦᏯ ᎠᏥᏁᎸ ᎾᎿ ᏧᏟᏃᎮᏙᏗ ᎠᏁᎯᏯ ᏗᎾᏕᎶᏆᏍᎩ ᎠᎴ ᎤᏂᏟᏐᏗ ᎢᏳᏍᏗ ᏚᏄᎪᏛ ᎠᎴ ᎤᎾᏛᎪᏗ ᎾᎿ ᎢᏳᏍᏗ ᎧᏂᎬᎬ ᎾᎿ NSU. --- “ᎤᎪᏛ ᎨᎵᏍᎪ (Ꮭ ᎡᎵ) ᏱᏂᎦ ᏯᏂᏬᎯ ᏯᏂᏃᎮᏍᎪ ᎾᏁᎵᏍᎬ ᏗᎾᏕᎶᏆᏍᎩ ᏙᎯᏳ ᎢᏳᏍᏗ ᎤᎪᏛ ᎤᎾᏚᎵᏍᎬ ᎠᎴ ᎤᏂᏂᎬᎬ ᎾᎿ ᎠᏟᎢᎵᏒᎢ,” ᎤᏛᏅᎢ. --- Morton ᎤᏛᏅ ᎾᏍᎩ ᎢᎸᏍᎩ ᏚᏙᏢ ᏚᏭᎪᏓ ᎤᎦᏎᏍᏗ ᎾᎿ ᏧᏟᏃᎮᏙᏗ ᏗᎾᏕᎶᏆᏍᎩ ᎢᏳᏍᏗ ᏂᎦᎦᎵᏍᏔᏂᏒ ᎾᎿ ᏳᏂᏅᎪᏣ NSU, ᎢᏳᏍᏗ ᎤᎾᏑᏱᏍᏗ ᏧᎾᏕᎶᏆᏍᏙᏗ ᎠᎴ ᏙᎦᏳ ᎡᎵ ᎬᏮᏔᏂᏓᏍᏗ ᏱᎩ ᏃᏊ ᎨᏒ ᎠᎴ ᎠᏟᎢᎵᏒ ᏗᎦᎸᏫᏍᏓᏁᏗ ᎤᏂᏩᏛᏙᏗ. --- Morton ᎤᏛᏅ ᏂᎪᎯᎸ ᎤᏚᎵᏍᎪ ᏧᏟᏃᎮᏙᏗ ᎾᎿ ᏗᎾᏕᎶᏆᏍᎩ ᎠᏂᏑᎵᎪᎬ ᎾᏂᎥ ᎾᎿ ᎠᏁᎯᏯ ᎠᎹᏱᏟ ᎠᏁᎯ. --- “ᏯᎦᏎᏍᏔᏂ ᏂᎦᏓ ᎦᎸᎳᏗ ᏗᎾᏕᎶᏆᏍᎩ ᏄᎾᏛᎾᏕᎬ, ᏱᏩᏔ ᎠᏁᎯᏯ ᎠᎹᏱᏟ ᎡᎵᏊ ᎡᎳᏗ ᏱᎩ ᎠᏃ ᎦᎸᎳᏗ ᎨᏒᎢ,” ᎤᏛᏅᎢ. “ᎦᏓᏅᏖᏍᎬ ᎾᏍᎩ ᎢᎦᏓ ᎾᎾᏛᏁᎲ ᏂᎦᎵᏍᏗᏍᎬ, ᏃᎴ ᎣᏍᏓ ᎢᎦᎵᏍᏗᏍᎦ ᏧᎾᏕᎶᏆᏍᏗ ᎤᎾᏅᏗ ᎠᎴ ᏗᎦᎵᏍᏓᏗᏍᏙᏗᎢ, ᎾᏍᎩ ᎡᎵᏊ ᏗᎨᎦᏛᎲᏍᏗ ᎡᎳᏗ ᎨᏒ ᏃᏊ ᎦᎸᎳᏗ ᎢᏳᎵᏍᏙᏗ.” --- ᏂᏛᎴᏂᏍᎩ ᏐᏁᎳᏚ ᎢᏍᎪᎯᏧᏈ ᎯᎦᏍᎪ ᎦᎵᏉᎩ ᎤᏕᏘᏴᏌᏗᏒ, Morton ᏧᎸᏫᏍᏓᏁᎸ ᎾᏍᎩ ᏗᏕᏲᏗ ᎨᏒᎢᏗᏢ ᏧᏕᏲᏅᎢ, ᏧᎾᏕᎶᏆᏍᏗ ᏗᎦᏘᏯ ᎠᎴ ᎦᎸᎳᏗ ᏧᎾᏕᎶᏆᏍᏗ ᏄᎬᏩᏳᏒ ᏗᏕᏲᎲᏍᎩ. ᎾᎿ ᏐᏁᎳᏚ ᎢᏍᎪᎯᏧᏈ ᎤᏕᏘᏴᏌᏗᏒ ᏄᎬᏫᏳᏒ ᎨᏒ ᎾᏍᎩ ᎯᎠ NSU ᏣᎳᎩ Bilingual ᏗᏕᎶᏆᏍᏗ ᎤᏙᏢᏅ. ᎾᎿ ᏐᏁᎳᏚ ᎢᏍᎪᎯᏧᏈ ᎦᎵᏆᏍᎪ ᏑᏓᎵ, ᎤᏁᏒ ᏩᎦᎸᎳᏗᏴ ᎦᏁᏍᏗ ᎨᏒ ᏧᎾᏕᎶᏆᏍᏗ ᏄᏂᎬᏩᏳᏌᏕᎩ. ᏐᏁᎳᏚ ᎢᏍᎪᎯᏧᏈ ᏐᏁᎳᏍᎪ ᎤᏕᏘᏴᏌᏗᏒ, ᎤᎵᏍᏛᏡᏅ ᏗᏎᎮᎵᏙ ᎾᏍᎩ NSU ᎠᏰᎵ for Tribal Studies, ᎠᎴ ᏂᏓᎬᏩᎴᏅᏓ ᏔᎵ ᏯᎦᏴᎵ ᎯᏍᎩ ᎤᏕᏘᏴᏌᏗᏒ ᏂᏚᎸᎳᏍᏓᏁᎭ ᎾᎿ ᏣᎳᎩ ᎠᏰᎵ ᏗᎾᏕᎶᏆᏍᎩ ᎤᎬᏩᏟ.

--- ---
01/14/2014 08:28 AM
Norman, ᎣᎦᎵᎰᎹ. – The Gamma Delta Pi sorority ᎾᎿ ᏩᎦᎸᎳᏗᏴ ᏧᎾᏕᎶᏆᏍᏗ ᎣᎦᎵᎰᎹ ᏓᏳᏂᏍᏆᎸᎡᎵ ᏛᎾᎳᏍᎦᎸᎯ ᎧᎦᎵ ᏔᎵᏍᎪ ᏔᎵᏁ ᎠᎴ ᏔᎵᏍᎪ ᏦᎢᏁ ᎾᎿ ᎤᎾᎵᏍᏕᎸᏙᏗ sorority ᎧᎵᏎᏥ philanthropy. --- ᎯᎠ ᎾᏍᎩ ᏌᏚᏏᏁ ᎤᏕᏘᏴᏌᏓ ᎾᎿ ᎠᏁᎯᏯ ᎠᎹᏱᏟ sorority ᎤᏂᏍᏆᎸᎡᎰ ᎠᎾᎳᏍᎦᎵᏍᎪᎢ, ᎾᏍᎩ ᏛᏓᎴᏅᎯ ᏐᏁᎳ ᎠᏟᎢᎵᏒ ᏌᎾᎴ ᎾᎿ ᎧᎦᎵ ᏔᎵᏍᎪ ᏔᎵᏁ ᎾᎿ Huston Huffman Fitness ᎠᏰᎵ ᎤᎦᎾᏮ ᏧᎾᏓᏱᎵᏓᏍᏗ ᎾᎿ 1401 Asp Ave. ᎤᏍᏆᎸᏗ OU campus, Gamma Delta Pi ᎾᏍᏊ ᎠᏁᎶ ᏂᏓᏕᏘᏴᎯᏒᎢ Zumbathon ᎯᎠ ᎤᎬᏩᏟ. --- “Gamma Delta Pi ᏚᏂᎸᏫᏍᏓᏁ ᎾᎿ ᏔᎵ ᏚᎾᏙᏢᏒ ᎢᎬᏱ, ᏅᎩ ᏯᏂ ᏙᎯ ᏗᏂᏲᏟ ᎠᎴ ᎠᏎᎸᎯ ᎤᏟᏂᎩᏓ. ᎣᏣᎵᏍᎪᎸᏗᏍᎪ ᎤᏙᏢᏅ ᎠᎾᎳᏍᎦᎵᏍᎬ ᎾᎿ ᏔᎵ ᏚᎾᏙᏢᏒᎢ. ᏅᎩ ᏯᏂ ᏙᎯ ᏗᏂᏲᏟ ᎾᎿ ᏂᏓᏕᏘᏴᎯᏒ ᎠᎾᏓᎾᏫᏍᏗᏍᎩ ᏓᎾᏑᏍᎬ ᎾᏍᎩ ᎢᎬᎸᏬᏛ ᎢᎦᏓᎵᏍᎪᎸᏙᏗᎢ,” ᎤᏛᏅ Gamma Delta Pi ᏔᎵᏁ ᎠᎴᎲᏍᎩ ᎤᎬᏫᏳᎯ Maddie Habeck. --- ᎾᏍᎩ sorority ᎤᏃᏢᏅ ᏔᎵ ᏯᎦᏴᎵ ᎢᏯᏕᎸ ᎾᎿ ᏔᎵ ᏯᎦᏴᎵ ᏦᎦᏚ ᎤᏕᏘᏴᏌᏗᏒ ᏍᏆᏟᏍᏗ ᏓᎾᏁᎶᎲᏍᎬᎢ ᎠᎾᏓᎪᎾᏛᏗᏍᎬᎢ. --- Habeck ᎤᏛᏅ sorority ᎾᏝᎬ ᎤᏂᏍᎶᎸᎲ ᎾᎿ ᎤᏟᏍᏗ ᏥᏓᏂᏲᎱᏍᎩ ᏧᎾᏍᏗᎢ Syndrome ᎤᎾᏓᏡᎬᎢ. ᎾᏍᎩᏃ ᎯᎠ ᎤᎾᏓᏡᎬ ᏧᏂᏍᏕᎸᏓ ᎤᏂᏑᎵᎪᏣ, ᎯᎠ ᎤᎾᏓᏢ ᎤᎾᎴᏅᎲ ᏓᏂᏍᏕᎵᏍᎬ ᎾᎿ ᎧᎵᏎᏥ ᏧᏂᏢᎩ ᎠᏲᎠᏍᏗᏍᎩ ᎠᎴ ᎨᏯᏙᎲᏍᏗ ᏅᏗᎦᎵᏍᏙᏗ ᎯᎠ ᎥᏳᎩ ᎢᎦ ᎦᏣᏄᎵ ᎧᏁᏉᎦ ᎾᎿ ᎠᏂᎯᏯ ᏗᏍᎦᏚᎩ. --- ᎯᎠ ᎠᎾᎳᏍᎦᎵᏍᎬ ᎠᎾᏓᎪᎾᏗᏍᎬ ᏱᏕᎦᎾᎩ ᎡᎵᏊ ᎠᏎ ᏍᎪᎯ--ᎠᏂᏍᎦᏯ ᏌᏊ ᏗᎾᏁᎶᎲᏍᎬ ᎤᎾᏓᏡᎬᎢ. ᏧᎬᏩᎶᏗᏃ ᎠᏴᏍᏙᏗ ᏔᎵᏧᏈ ᎦᎵᏆᏍᎪ ᎯᏍᎩ ᎠᏕᎸ ᏌᏊ ᎤᎾᏓᏈᎬ ᏗᎾᏁᎶᎲᏍᎩ ᎠᎴ ᏍᎪᎯᏧᏈ ᎯᎦᏍᎪ ᎠᏕᎸ ᏗᏠᏗ ᎾᏍᎩ ᎧᎦᎵ ᏂᎦᏚᏏᏁ ᎡᏍᏗᏝᏊ ᎾᏍᎩ ᏣᏅᏗ ᎢᏳᎵᏍᏙᏗ ᎾᏍᎩ ᎯᏯᎥᎢ ᎾᎿ ᏗᏣᏁᎶᏗᎢ. ᎾᏍᎩᏃ ᎯᏍᎩᏦᏁ ᎠᏕᎸ ᏧᎬᏩᎶᏗ ᎣᏂᏱ ᏳᏩᏢᎾ ᎪᏪᎵ ᎾᏍᎩ ᎠᏎᎸ ᎠᏢᏗᎢ. ᎯᎠ ᏗᏠᏗ ᎠᏕᎳ ᏫᎦᏅᏗᎢ P. O. Box 2493, Norman, Ok, 73070. --- ᎾᎿ ᏗᏣᏁᎶᎲᏍᎬ ᎢᏣᏓᏈᎬ ᏕᏣᏙᎥ, ᏗᎪᏪᎵᏂᎦᏓ ᎢᏳᏍᏗ ᎨᏒᎢ ᎠᎴ ᎠᏂᏴᏫ ᏗᏟᏃᎮᏙᏗ ᎨᏒ ᏗᏟᏃᎮᏗ ᏗᏎᏍᏗ ᎠᎴ ᎪᏪᎵ ᏧᏂᏁᏍᏗ ᏂᎦᏓ ᏗᎪᏪᎶᏗ. --- “Ꮭ Ꮟ ᏱᏙᎪᏪᎵ ᎢᏯᏂ ᏗᎾᏁᎶᎲᏍᎬ ᏧᎾᏓᏈᎩ, ᎾᏍᎩᏃ ᎡᏍᎦ ᎨᏐ ᏧᏩᎦᏔᏅᏒᎢ,” ᎤᏛᏅ Habeck. --- ᎠᏴᏍᏗ ᏗᎦᏙᏍᏙᏗᎢ ᎯᏍᎦ ᎠᏕᎸ ᏧᎬᏩᎶᏗ ᎤᏙᏓᏆᏗ ᏗᎦᏙᏍᏙᏗ, ᏧᏁᎳᏕᎸ ᎾᎿ ᏒᎾᏙᏓᏆᏍᏗ ᎠᏍᏆᏗᏍᎬᎢ ᎠᎴ ᏦᎦᏕᎸ ᎾᎿ ᏗᏂᏲᏟ. ᏗᏂᏲᏟ ᏦᎢ ᎠᎴ ᎡᎳᏗᏢ ᎢᏧᎾᏕᏘᏴᏓ ᎠᏎᏊᎢ. ᎠᎴ raffle ᏧᏓᎴᏅᏓ ᎠᎴ ᎠᎵᏍᏓᏴᏗ ᎠᏂᎾᏕᎨᏍᏗ ᎾᎿ ᎠᎾᎳᏍᎦᎵᏍᎬ ᎢᎪᎯᏓ. Ꮭ ᏙᏯᏗᏢ ᏅᏛᎬᏫᏗ ᏱᎨᏎᏍᏗ ᎠᎵᏍᏓᏴᏗ ᎠᎴ ᎠᏗᏔᏍᏗ ᎠᏲᎯᏍᏗ ᏱᎩ ᎦᎵᏦᏕᏗᏢ Ꮭ ᏳᎾᎵᏍᎪᎸᏓ. --- ᎾᏍᎩ sorority ᎤᏃᏢᎾ Facebook page ᎾᏍᎩᎾ ᎯᎠ ᏥᏛᎾᎳᏍᎦᎸᎭ, ᎾᏍᎩᏃ ᏚᏙᎥᎢ “Gamm Delta Pi’s Annual Native Hoops Open Basketball Tournament.” ᎤᎪᏛ ᎠᏕᎶᎱᏍᏗ ᏲᏚᎵ, ᎯᎠ ᏎᏍᏗ 918-698-1256. --- Gamma Delta Pi ᎾᏍᎩ ᎤᏩᏌ ᎠᏁᎯᏯ ᎠᎹᏱᏟ sorority ᎾᎿ ᏩᎦᎸᎳᏗᏴ ᏧᎾᏕᎶᏆᏍᏗ ᎾᎿ ᎣᎦᎵᎰᎹ. ᎤᏂᏩᏛᎲᎢ ᏔᎵ ᏯᎦᏴᎵ ᏌᏊ ᎤᏕᏘᏴᏌᏗᏒᎢ. ᎤᎪᏛ ᎠᏓᏃᎯᏎᎯ ᎪᏪᎵ, visit http://www.ou.edu/gammadeltapi/ .

--- ---
12/27/2013 08:35 AM
ᏓᎵᏆ, ᎣᎦᎵᎰᎹ.—Lisa Rutherford ᎤᏬᏢᏅᏅ ᎤᏢᎾᎢ ᎾᎿ ᏣᎳᎩ ᎠᏃᏢᏅᏍᎩ ᎠᏰᏟ ᎾᎿ ᎬᏂᎨᏒ ᏂᎬᏁ ᎢᏳᏍᏗ ᎤᎵᏍᎨᏓ ᏄᏩᏅᎢ. ᏗᎦᏓᎫᎦ ᏧᏬᏢᏅ ᎾᎿ ᎧᏅᏑᎸ ᏓᎵᏍᏗᏍᎪ ᎾᏍᎩᎾ ᎠᏅᏬᎢ ᎬᏗ ᎤᏬᏢᏅᏅ ᎠᎴ ᎠᏕᎳ ᏗᏯᏢᏗ. ᏃᎴᏍᏊ ᎾᎿ ᏕᎧᏅᏑᎸ ᏌᏌ ᏧᎩᏓᏟ ᏕᎦᏃᎯᎵᏙᎰ ᎾᎿ ᎢᏧᏩᎾᏙᏒ ᎾᏍᎩᎾ ᎠᏐᏢᏗ ᎪᏢᏍᎬ ᏅᏗᎦᎵᏍᏙᏗ ᎾᏍᎩᎾ ᏌᏊ ᎠᏣᎳᎩ ᎪᏢᏅᏍᎩ ᎡᎵᏊᏏ ᏗᎬᏬᏢᏗ ᎨᏒ ᏗᏐᏢᏗ ᎨᏒ ᎠᎴ ᎤᏩᏌ ᎾᏛᏁᎲ ᎩᎳᏊ ᎨᏒᎢ. --- Rutherford ᎠᏗᏍᎬ ᎾᎿ ᎦᏓᎫᎫ ᏭᎸᏉᏛ ᏧᏬᏢᏗᎢ, ᎠᏕᎶᏆᎡᎰ ᎾᎿ ᎬᎾᏕᎾ ᎠᏁᎯ ᎠᏃᏢᏅᏍᎩ ᎨᏥᎸᏉᏔᏅᎢ ᎨᎳ Jane OstiᎾᎿ ᏓᎵᏆ ᎡᎭ. ᎾᏍᎩᏂᏃ, ᎾᏍᎩ ᎤᎦᏎᏍᏔᏅ ᎾᎿ ᎤᎦᎾᏮᎧᎵᎬ ᏧᏃᏢᏗ ᎠᏕᎳ ᏗᏯᎶᏗ ᎪᏢᏔᏅᏍᎩ ᎠᏕᎶᏆᎡᎭ ᎾᏍᏊ ᎤᎾᎢ ᎬᎾᏕᎾ ᎪᏢᏅᏍᎩ ᎠᎪᎵᏨᎢ Martha Berry of Tyler, Texas. ᎠᎴ ᎢᎸᏢ ᎠᎢᏒ, ᎩᎶ ᎧᎸᎬᎢᏗᏢ ᎨᎳ ᏣᎳᎩ ᎠᏴᏫᏯ ᎤᎾᎵ ᎾᏍᎩ ᎤᎵᏍᎨᏓ ᏄᎵᏍᏓᏁᎸ ᎾᎿ ᏁᎳᏚ ᎢᏍᎪᎯᏧᏈ ᎠᏂᏣᎳᎩ ᏧᎾᏄᏬᏗ, ᎠᎵᏍᏕᎵᏍᎬ ᎾᏍᎩ ᎢᏧᏍᏗ ᏓᎾᏄᏬᏍᎬ ᎾᎿ ᎢᏳ ᏥᎨᏒᎢ. --- ᏃᏊᏃ ᎬᏂᎨᏒ ᏂᎬᏁᎰ ᎤᏕᎶᏆᎥ ᎡᏔ ᏚᎾᏄᏬᎥ ᎠᏂᏣᎳᎩ ᎾᎿ ᏧᎾᏟᎶᏍᏔᏅᏅ ᎬᏂᎨᏒ ᏄᏅᏅ ᎠᎴ ᏗᏐᎢ ᎾᎾᏛᏁᎲ ᏱᏚᎾᏄᏩ ᎾᎿ ᏁᎳᏚ ᎢᏍᎪᎯᏧᏢ ᎤᏕᏘᏴᏌᏗᏒ ᎠᏂᏣᎳᎩ ᏧᎾᏄᏬᏗ. ᎠᏎᏃ ᏧᏯᎸᏍᎬ ᎠᎪᎵᏱᎥᎲᏍᎬ ᎠᏂᏣᎳᎩ ᏧᎾᏄᏬ ᎠᎴ ᎾᏍᎩᎾ ᏗᎦᏓᎫᎫ ᏓᏃᏪᎶᏗᏍᎬ ᎾᏍᎩ ᏗᏄᏬ ᎤᏍᏆᏂᎪᏒ ᎾᏍᎩ ᏧᎩᏓC ᎪᏢᏔᏅ ᎠᏐᏢᏗ ᎾᏍᎩ ᏌᏊ ᎢᏳᏩᎪᏗ ᎠᏂᏣᎳᎩ ᎠᏂᏴᏩ ᏚᎾᏄᏬᎡᎢ. --- “ᏗᎧᎸᎬᎢᏗᏢ ᎠᏁᎭ ᏚᏂᎾᎢ ᏧᎩᏓᏟ ᏗᎪᏢᏔᏅ ᏗᏐᏢᏗ, ᎠᎴ ᎠᏆᏚᎵᏍᎬ ᏌᏊ ᏗᏙᎵᎦ ᎾᎿ ᏁᎳᏚ ᎢᏍᎪᎯᏧᏢ ᎤᏕᏘᏴᏌᏗᏒ ᏧᎾᏄᏬᏓ,” ᎠᏗᏍᎬ. “(Hernando) de Soto ᎤᏃᎮᏢ ᎯᎠ ᏗᏐᏢᏓ ᎾᎯᏳ ᏍᎩᎦᏚ ᎢᏍᎪᎯᏧᏈ ᏅᎩᏍᎪᎯ ᎤᏕᏘᏴᏌᏗᏒᎢ. ᎤᏃᎮᏞ ᏧᏓᎴᏅᏓ ᏧᎩᏓᏟ ᏂᏕᎬᏅᏕ ᎠᏅᏬᏍᏗ ᎠᎴ ᏗᏐᏢᏓ. ᏧᎾᏓᎴᏅᏓ ᎤᏂᏯᎸᏍᎩ ᎠᏂᏃᎮᏍᎨ ᎠᏂᏣᎳᎩ ᏓᎾᏄᏬᏍᎨ ᎾᎿ ᎦᎵᏆᏚ ᎤᏍᎪᎯᏧᏈ ᏥᎨᏎᎢ. --- ᏓᏂᏃᎮᏍᎬ ᏓᎾᏟᎶᏍᏗᏍᎨ ᎾᏍᎩᎾ ᏚᎾᏄᏮ ᎭᏫᏂ ᏂᏕᎬᏅᏛ ᏫᏚᏍᎪᏍᏗᏴ ᎨᏎ ᏧᎩᏓᏟ ᎾᏍᎩ flamingos ᏂᏓᏳᏓᎴᏅᎢ, ᏬᏯ ᏓᎶᏂ ᏧᎩᏓᏟ, ᎬᎾ ᏌᏌ ᎠᎴ ᎧᏬᏄ ᏧᏂᎩᏓᏟ--ᏧᏍᎪᏍᏓ ᏧᏂᏑᏫᏓ ᏫᏚᏂᎸᏉᏛ ᎨᏒ ᏧᏂᏑᏫᏓ.” --- ᎾᏍᎩᏃ Rutherford ᏌᏌᏊ ᏧᎩᏓᏟ ᏧᏩᏌ ᏧᏔᏅᎢ ᎠᎴ ᎬᎾ ᏧᎩᏓᏟ ᎾᏍᎩᎾ ᏗᏐᏢᏓ ᎠᏎᏃ ᎤᏚᎵᎭ ᏧᏁᎸᏙᏗ ᏗᏐᎢ ᏧᎩᏓᏟ ᏯᏛᎾ ᏣᎳᎩ ᎢᎾᎨ ᎡᎯ ᏧᎩᏓᏟ. ᏂᏕᎬᏃᏗᏍᎪ ᎤᏍᎪᎸ ᏧᎵᏑᏫᏓ ᏧᎩᏓᏟ ᎾᏍᎩᎾ ᏧᎵᏏᎦ ᏧᎩᏓᏟ ᏓᏑᏴᏍᎪ ᎾᎿ ᎠᏐᏢᏗ ᎪᏢᏍᎬ ᏅᏍᎩᎾ ᎤᎵᎶᎯ ᎢᏳᎵᏍᏙᏗᎢ. --- Rutherford ᎤᎵᎪᏁᎸ ᎾᏍᎩ ᎬᎾᏕᎾ ᎠᏁᎯ ᎠᏃᏢᏅᏍᎩ ᎨᏥᎸᏉᏔᏅᎢ Tonia Weavel ᎾᎿ ᏓᎵᏆ ᎡᎯ ᎤᏕᎶᏆᏍᏗ ᏧᏬᏢᏗ ᏗᏐᏢᏓ ᎠᎴ ᏗᎾᏬᎢ. ᎤᎦᏛᏂᏙᎸ ᎪᏪᎸ, Rutherford ᎤᏬᎯᏳ ᎾᏍᎩ ᎠᏅᏬᏍᏗ ᎨᏒ ᎦᏅᎯ ᎠᎴ ᎤᎪᏓ ᏧᎩᏓᏟ ᎢᏗᎬᏃᏙᏗ ᎾᏍᎩᏃ ᎠᏐᏢᏗ ᎠᏍᏆᎳᎯᏯ ᎠᎴ ᎤᎪᏛ ᏌᏆᎦᏘ ᎦᏅᏬ ᎤᎪᏓ ᎫᏢᏍᎦ ᎦᏅᏬᎢ. --- “ᏃᏍᏓᏛᏁᎭ (Rutherford ᎠᎴ Weavel) ᎤᎾᎵᎪᏅ ᎠᎴ ᏚᏄᎪᏔᏅ ᎢᏳ ᎪᎱᏍᏗ ᏗᎬᎾ ᏳᏃᎳᏥ ᎯᎠ ᎡᎵᏊᏃ ᏱᏃᏢᎾ. ᏃᏊᏃ ᎣᎩᎾᏙᎵᏨ ᎠᏐᏢᏓ ᎾᎿ ᎤᏂᏍᏆᏂᎪᏙᏗ ᎤᏂᎾᎥ ᎠᏂᏏᎾᏍᏗ ᎤᏃᏢᏅ ᎾᎿ Pennsylvania ᏍᎦᏚᎩ ᎠᎴ ᎣᎩᎾᎦᏎᏍᏔᏅ ᎠᏍᏗ ᎦᏱᏫᏍᏛ ᏂᎬᏅ. ᎢᎦᏃ ᏍᏓᏯ ᎨᏒᎢ. ᏑᏓᎵ ᏧᏙᏓᏆᏗ ᎣᎩᏂᏱᎵᏙᎸ ᎣᎩᎾᏕᎶᏆᎥ ᎣᎩᏅᏗᎢ. ᎩᎳᎯᏃ ᎠᏮᎾ ᏌᏊᎢ. ᎾᏍᎩᏃ ᎡᎵᏊ ᎬᏬᏢᏗ ᎨᏒ ᎢᎬᏱ ᏧᎩᏓᏟ ᎪᏢᏔᏅ ᎠᏐᏢᏗ,” ᎠᏗᏍᎬ Rutherford. --- ᎾᏍᎩᏃ ᏓᏅᏍᎬ, ᏗᏴᏩᏛᏗ ᏦᏍᏓ ᏧᎩᏓᏟ ᎾᏍᎩ ᎢᎦ ᎠᏟᏂᎬᏗ, ᎠᏗᏍᎬ Rutherford. ᎠᎴ ᎢᎦ ᎦᎸᎳᏗ ᏧᎬᏩᎶᏗ ᏱᏙᏩᏍᎩ. ᏑᏓᎨᏓ ᎠᏑᏫᏍᏓᏅᏗ, ᏗᏑᏱᏓ ᏌᏌ ᏧᎩᏓᏟ ᏧᎬᏩᎶᏗ ᏁᎵᏍᎪᎠᏕᎸ. ᏯᏆᎴᏅᎯ ᏗᎦᏑᏱᏍᎬ ᏑᏓᎴᏓ ᏗᎩᏩᏒ ᏧᎩᏓ, ᎧᏃᎮᏍᎬ ᎡᎵᏊ ᎠᏱᏟᎢᎦ ᎤᏟ ᏳᏚᏚᎦ ᏂᏗᎦᎵᏍᏩᏙᏗ Ꮭ ᏗᎦᎬᏙᏗ ᏱᎩ ᎾᎿ ᎪᏢᏍᎬ. --- “ᎪᎯᏗ ᏓᏟᎢᎵᏙᎭ. ᏌᏊᎭ ᎤᎩᏓᏟ ᎡᎳᏗ ᏗᏴᏈᏛᏗ ᎠᎴ ᎤᏯᏅ ᎬᏙᏗ ᎾᏍᎩ ᎦᏐᏆᎸ ᎢᎬᏗ ᎾᏍᎩᎾ ᎨᏰᏫᏍᏗ ᎤᎬᏩᏟ, ᎠᎴ ᏗᎦᎸᏫᏍᏙᏗ ᏌᏊᎭ,” ᎠᏗᏍᎬᎢ. “ᏯᏛᎾ ᎠᏎ ᎡᎵᏊ ᎦᎵᏉᎯᏧᏈ ᎠᎴ ᏁᎳᏧᏈ ᏧᎩᏓᏟ (ᎤᏐᏢᏓ ᎦᏅᏬᎢ)ᎤᎾᏐᏢᏓ, ᎡᎵᏃ ᎪᎯᏓ ᏓᏟᎢᎵᏙᎭ.” ᏌᏊ ᎾᏍᎩ ᎠᎧᏍᎨᏂ ᎤᎦᏅᎯᏓ ᎠᏅᏬ ᏔᎵ ᏯᎦᏴᎵ ᎳᎵᏧᏈ ᏧᎩᏓᏟ ᏂᏕᎬᏓ. --- ᎤᏛᏅ ᎾᏍᎩ ᏗᏐᏢᏓ ᎠᎴ ᏗᎾᏬᏍᏗ ᏓᏅᏗᏍᎪ ᎠᏂᏣᎳᎩ ᎠᏂᏴᏫ ᎤᏂᏍᏕᎵᏍᎪ ᎤᎦᎾᏩ ᎢᏳᏅᏗ ᏧᏴᏟ ᏂᏕᎦᎵᏍᏗᏍᎬᎢ. ᎾᏍᎩᏃ ᎠᎪᎵᏱᎢᏙᎲ ᎠᏩᏘᏍᎪ ᎠᏂᏣᎳᎩ ᎠᏂᏍᎦᏯ ᎤᏅᏌ ᏓᎾᏄᏬᏍᎨ ᎾᎿ ᏗᎧᏍᎨᎾ ᎢᏗᎦᏅᎯᏓ ᏓᏃᏢᏍᎬᎢ. --- ᎠᏰᏟ ᎢᎦᏅᎯᏓ ᎬᎾᎨ ᎠᏐᏢᏓ ᎾᎿ ᎬᏂᎨᏒ ᏂᎬᎾ ᎤᏬᏢᏅᏗ ᎤᏬᏢᏒ ᎠᎴ ᎤᏓᏠᏌ ᏦᎢ ᏔᎵᏁ ᎠᏌᏍᏛ, ᎢᎬᏱᏃ ᎠᎴ ᏦᎢᏁ ᏬᏌᏂᏴ ᏂᎬᏅ ᎾᎿ ᏧᎾᏟᎶᏍᏔᏅᏅ ᎬᏂᎨᏒ ᏂᎬᏅᎢ. --- Rutherford ᎤᏛᏁ ᎾᏍᎩ ᎤᏚᎵᏍᎬ ᎾᏍᏊ ᎤᏑᏫᏒᏗ, ᎾᏍᎩ ᏂᎦᏓ ᏰᏚᏍᏆᏓ ᏧᎾᏓᏅᏒ ᏗᏐᏢᏓ. --- “ᏂᎦᏓ ᎤᏂᏩᏍᎬ ᎪᏢᏗ ᎨᏐ ᎥᎪᏢᏅᏍᎩ ᏱᎩ ᏃᏢᏍᏊ ᏱᏣᏚᎵ ᎪᎱᏍᏗ ᏄᏓᎴ ᏱᏣᏚᎵ ᏦᏢᏗᎢ. ᎠᏓᏁᎶᏗ ᎨᏐ ᎠᏠᏅᏓᏕᎲ ᎠᎴ ᏯᏛᏁᏗ ᎨᏒ ᎢᎬᏱ.” --- ᎬᏩᏕᎶᏆᎥ ᎯᎠ ᏧᏬᏢᏗ ᎾᎿ ᏔᎵ ᏯᎦᏴᎵ ᏌᏚ, Rutherford ᎦᏳᎳ ᏍᎪᎯ ᏗᏐᏢᏓ ᏧᏬᏢᏅᎯ ᎠᎴ ᎦᏳᎳ ᎯᏍᎩ ᎢᎦ ᏏᏚᎸᎳ ᏧᎾᏓᏅᏒᎢ. --- ᎤᏛᏅᏃ ᎣᎦᎵᎰᎹ ᎠᏂᏣᎳᎩ Ꮭ ᎤᎵᏍᎨᏓ ᏱᏅᎾᎵᏍᏓᏁᎰ ᏧᎾᏅᏬᏍᏗ ᎯᎠ ᏗᏐᏢᏓ ᎾᏍᎩ ᎪᎯᎦ ᏧᎾᏄᏬᏓ ᏱᏚᎾᏅᏬᎠ ᏂᏗᎦᎵᏍᏙᏗ ᏓᎾᏄᏬᏍᎬ ᏁᎳᏚ ᏯᎦᏴᎵ ᎤᏕᏘᏴᏌᏗᏒ ᏧᎾᏄᏬᎥ Ꮭ ᏙᎯᏳ ᎾᏍᎩ ᎢᎦ ᏱᎩ ᎠᎭᏂ ᎢᏕᎲᎢ ᎾᏃ ᎤᏕᎵᎬ ᎠᏁᎯ ᎠᏂᏣᎳᎩ. --- “ᎤᏍᏆᏂᎪᏓᏃ ᏚᏂᏱᎸᏐᎢ” ᎠᏗᏍᎬ Rutherford. ᎢᎸᏍᎩᏃ ᏓᎩᎾᏗᎾ ᎧᎸᎬᎢᏗᏢ ᎠᏂᎯ ᎠᏣᎳᎩ ᎠᏔ ᎢᎦᎵᏍᏗᏍᎩ ᏚᏩᏌ. ᏫᏓᎩᎾᏗᎾ ᎾᏍᎩ ᏧᏂᏢᏓ ᏴᏫ ᏧᏂᎪᏩᏛᏗ.”

--- ---
11/05/2013 01:44 PM
Healthy Homemade Green Bean Casserole --- ᏙᎯ ᎣᏪᏅᏒ ᎠᏂᏤ ᏚᏯ ᎠᏑᏴᏅᎿ --- ᎥᏓᏍᏓᏴᎲᏍᎬ ᎠᏍᏚᏟᏍᏗ ᎪᎢ --- ᏅᎩ ᎤᏂᏱᏣᏍᎩ ᏩᎦ, ᎦᏌᎧ ᎦᎸᏥ ᏒᎩ ᎤᏅᏓ ᎦᏚᏅ ᎠᎬᎭᎸᏓ --- ᏌᏊ ᎤᏔᎾ ᏗᏙᏗ ᎦᏃᎳ ᎪᎢ --- ᎠᏱᏟ ᎢᎦ ᏒᎩ, ᎤᏍᏗ ᎠᎬᎭᎷᏴ --- ᏌᏊ ᎤᏍᏗ ᏗᏙᏗ ᎠᏑᎹᏗ ᎢᎦᏘᎭ ᎪᏢᏅᎢ --- ᏧᏁᎳ ᎣᏂᏏ ᏗᏍᏡᏴ ᏓᏬᎵ, ᏗᎬᎭᎷᏴ --- ᎩᏄᏙᏗ ᏗᏙᏗ ᎠᎹ (Ꮭ ᎠᏎ) --- ᎩᏄᏙᏗ ᏗᏙᏗ ᏗᏆᏲᏗ --- ᎠᏱᏟ ᎤᎵᏍᏈᏓ ᎤᎵᏦᎯᏓ ᏂᎨᏒᎾ, ᎠᎹ ᏍᏗ ᎤᏗᏑᏱ ᏣᏔᎩ ᎤᎦᎹ --- ᏔᎵ ᎤᏍᏗ ᏗᏙᏗ ᏎᎷ ᎤᎭᎨᏓ ᎢᎬᏁ ᎤᎦᎹ --- ᏔᎵ ᎤᏍᏗ ᏗᏙᏗ ᎤᏴᏝ ᎠᎹ --- ᎩᏄᏙᏗ ᎤᎵᏍᏈᏓ ᏌᏊ ᎢᎦᏛᎢ ᎤᏅᏓ --- ᏔᎵ ᏕᎦᎶᏛ ᎠᎹ ᏂᏓᏑᏴᎾ, ᏗᎦᎵᏓ ᎠᏂᏤ ᎦᏯ, ᎠᏤᏮ ᎤᎦᎹ --- Corn Flake Topping --- ᏎᎷ ᎦᏓᏬᏔᏅ ᎠᏍᏗᏟᏗ --- ᏌᏊ ᎤᎵᏍᏈᏓ ᏎᎷ ᏌᎩ ᎠᎬᎭᎸᏓ, ᎠᏍᏙᎥᎢ --- ᏌᏊ ᏔᎵ ᏦᎢᏁ ᎤᏔᏂ ᏗᏙᏗ ᎠᏑᎹᏗ ᎪᏢᏅ, ᎬᏃᏔᏅᎢ --- ᎠᏖᏴᏙᏗ ᏗᎦᏗ ᏅᎩᏧᏈ ᎢᏳᏗᏝ ᎢᎬᏗ. ᎠᏍᏚᏟᏍᏗ ᏗᎦᏛᏙᏗ ᎯᏍᎩ ᎢᏯᎧᎵ ᎦᎸᏓᏅᎯᏛ --- ᏗᎦᏙᏗ ᎬᏙᏗ ᎠᏍᏚᏟᏍᏗ ᎪᎢ. ᎠᏖᏴᏙᏗ ᎤᏱᏣᏍᎩ ᏩᎦ ᎤᏅᏓ ᎦᏚᏅ ᏗᎬᎭᎸᏓ ᎾᎿ ᎬᏂᏍᏙᏗ ᎾᎿ ᏦᏍᎪᎯ ᏳᏓᎾᏮ ᎠᎴ ᎠᏑᏱᏗ. ᎠᏠᏗ ᎢᏴᎢ. --- ᎤᏔᏂ ᎤᏩᏖᏌᏗ, ᎠᏖᏴᏙᏗ ᎪᎢ ᎤᏍᏗ ᎪᏛᎢ. ᏫᏣᎶᏗ ᏒᎩ ᎠᎴ ᎠᏖᏴᏙᏗ ᏔᎵ ᎠᎴ ᏦᎢᎭ ᎢᏳᏔᏬᏍᏔᏅ. ᏫᎦᎶᏗ ᎪᏢᏅ ᎤᏩᏖᏌᏗ ᎠᎴ ᎬᏃᏙᏗ. ᏫᏗᎦᎶᏗ ᏓᏬᎵ, ᎠᎹ ᎠᎴ ᏔᏆᏲᏗ ᎠᎴ ᎬᏂᏍᏙᏗ ᏅᎩ ᎠᎴ ᎯᏍᎩ ᎢᏳᏔᏬᏍᏔᏅᎢ. ᏩᏟᏍᏗ ᏣᏔᎩ ᎤᎦᎹ ᎾᎿ ᎤᏩᏖᏌᏗ ᎠᎴ ᎠᎵᎸᏙᏗ ᏌᏊ ᎢᏳᏖᏬᏍᏔᏅᎢᎤ. --- ᎤᏍᏗ ᏖᎵᏙᎩ, ᎠᏑᏴᏓ ᏗᎵᏍᏙᏗ ᏎᎷ ᎤᎭᎨᏓ ᎤᎬᏁᎯ ᎤᎦᎹ ᎠᎴ ᎠᎹ. ᏫᎦᎶᏗ ᏣᏔᎦ ᎤᎦᎹ ᎠᎴ ᎠᏑᏱᏗ ᎾᎿ ᏌᏊ ᎢᏳᏔᏬᏍᏔᏅᎢ. ᏫᎦᎶᏗ ᎤᏩᎾᏬᏒ ᎤᏰᏣᏍᎩ ᏩᎦ ᎤᏅᏓ ᎦᏚᏅ ᎤᏩᏖᏌᏗ ᎠᎴ ᎠᏑᏱᏗ ᎣᏍᏓ. ᏫᎦᎶᏗ ᎤᏅᏓ ᎤᏩᏖᏌᏗ. ᏣᏑᏱᏗ. ᏨᏂᏍᏙᏗ ᎤᎪᏛ ᏔᎵ ᎠᎴ ᏦᎢ ᎢᏳᏔᏬᏍᏔᏅᎢ ᎤᎭᎨᏓ ᏱᏅᎵᏍᏔᏂ. --- ᏣᏞᏍᏓ ᎾᎿ ᎪᏛᎢ ᎠᎴ ᏫᏣᏑᏴᏓ ᏚᏯ ᎠᏂᏤᎢ. ᏫᏣᏍᏚᏟᏍᏗ ᏚᏯ ᏂᎦᏓ ᎠᏑᏯᎾᎢ ᎾᎿ ᏗᎦᏙᏗᎢ. ᎤᏍᏗ ᏖᎵᏙᎩ ᎣᏍᏓ ᎢᏨᏓ ᏎᎷ ᎦᏓᏬᏔᏅ ᎠᏍᏗᎸᏗ ᏂᎦᏓ ᎠᏑᏰᏗ ᏂᎦᏓ ᎪᏢᏅ ᎾᏍᏊ. ᎦᏅᎵᏰᏓ ᏎᎷ ᎠᏑᏯᎾᎢ ᎦᏚ ᎾᎿ ᏚᏯ ᏕᏣᎶᏛᎢ. ᏣᏚᏗ ᏍᎩᎦᏚ ᎠᎴ ᏔᎵᏍᎪ ᎢᏳᏔᏬᏍᏔᏅᎢ. --- Low Fat Pumpkin Panna Cotta --- ᎦᏲᏟ ᎤᎵᏦᎯᏓ ᎢᏯ Panna Cotta --- ᏌᏊ ᎤᎵᏍᏈᏓ Splenda ᎤᏬᏗᎨ ᎧᎵᏎᏥ --- ᎠᏰᏟ ᎤᎵᏍᏈᏓ ᎦᎵᏦᎯᏓ ᏂᎨᏒᎾ ᎤᏅᏗ ᏧᏓᏚᎯ --- ᏌᏊ ᎪᏪᎵ ᎦᎶᏛ ᎠᏑᏯ ᏂᎨᏒᎾ gelatin --- ᎠᏰᏟ ᎤᎵᏍᏈᏓᎦᎵᏦᎯᏓ ᏂᎨᏒᎾ, ᎪᎱᏍᏗ ᎾᏑᏴᎾ Greek yogurt --- ᏌᏊ ᏍᎩᎦᏚ ᎣᎾᏏ ᎦᎶᏛ ᎢᏯ ᎫᎵᏍᏔᏅ (Ꮭ ᎢᎦ ᎨᎵᏍᏙᏗ ᏱᎩ) --- ᏔᎵ ᎤᏍᏗ ᏗᏙᏗ ᎢᏯᎢ ᎠᏑᏴᏓ spice --- ᏧᏁᎳ ᏅᎩ ᎣᎾᏏ. Ramekins (ᎠᎴ ᏗᏐᎢ ᏧᎦᎾᏍᏗ ᏗᎦᎶᏙᏗ) --- ᎠᏰᏟ ᎤᎵᏍᏈᏓ ᎦᎵᏦᎯᏓ ᏂᎨᏒᎾ ᎤᎪᏗ ᎠᏑᏰᎲᎢ ᎦᏚ ᎠᏠᏗ. --- ᎢᏧᎳ ᏗᏑᏱᏗ ᎤᏅᏓ, Splenda ᎤᏬᏗᎨ ᎧᎵᏎᏥ, ᎦᎵᏦᎯᏓ ᏂᎨᏒᎾ ᎤᏅᏓ ᏧᏓᏚᎯ ᎠᎴ ᎪᎱᏍᏗ ᎠᏑᏱ ᏂᎨᏒᎾ gelatin ᎾᎿ ᎤᏍᏗ ᎤᏩᏖᏌᏗ ᎠᏝᏍᏗ ᎠᏙᏛᎢ. ᏣᏠᏗ ᎯᏍᎩ ᎢᏳᏔᏬᏍᏔᏅᎢ. --- ᎤᏍᏗ ᏖᎵᏙᎩ, ᎠᏑᏱᏗ ᎢᏧᎳ Greek yogurt, ᎢᎦ ᎠᎴ ᎢᏯ ᎠᏑᏴᏓ spice. ᎢᏴ ᎠᏠᏗ. --- ᎤᏅᏓ ᎠᎴ gelatin ᎠᏑᏱᏗ ᎣᏏ ᎠᏠᏗ ᏍᏗ ᎪᏛᎢ. ᎠᏑᏰᏗ ᎢᏳᏓᎵ, ᎠᏙᏙᏗ ᎤᏅᏓ ᏳᎴᏅᎭ ᏓᏆᎷᎲᏍᎬᎢ. Ꮭ ᎠᎵᎸᏢᏙᏗ ᏱᎩ. --- ᏫᏣᏟᏍᏗ ᎤᏗᏟᎦ ᎤᏅᏓ ᎤᏗᏑᏱ ᎾᎿ ᎢᏯᎢ ᎠᏑᏯᎾᎢ ᎠᎴ ᎠᏑᏱᏗ ᎣᏍᏓ ᎤᎵᏑᏰᎲ ᏱᏄᎵᏍᏔᎾ ᎠᎴ ᎠᏑᏰᏗ. --- ᎠᏱᏟ ᎢᎦᏗᏍᏗ ᎢᏯ ᎠᏑᏯᎾᎢ ᏧᏠᏯ ᎾᎿ ᏧᏁᎳ ᏅᎩ ᎣᎾᏏ ramekins ᎠᎴ ᎤᎦᎾᏍᏗ ᏗᎦᎶᏙᏗ ᎠᎴ ᎠᏴᏠᏗᏍᏙᏗ ᏫᏗᎦᎶᏗ ᎾᎿ ᏑᏟᎶᏓ ᏩᏥ ᎤᏪᏅᏍᏗ (ᎠᎴ ᎤᎵᏨᏓᏩᏗ) --- ᎠᎩᏍᏗᎢ, ᎠᏍᏗᎶᏗ ᏌᏊᎭ ᎾᎿ ᏌᏊ ᎤᏔᎾ ᏗᏙᏗ ᎦᎵᏦᎯᏓ ᏂᎨᏒᎾ ᎠᏍᏗᏟᏗ. --- ᎡᎵᏊ ᏨᏌ ᏦᏢᏗ ᎢᏯ ᎨᎵᏍᎩ ᎠᏑᏴᏓ ᎾᎿ ᎯᎠ ᎠᏑᏴᏓ ᏌᏊ ᎠᏱᏟ ᎤᏍᏗ ᏗᏙᏗ ᏏᏂᎹᏂ ᎠᏠᏯᏍᏗ ᎩᏄᏙᏗ ᎤᏍᏗ ᏗᏙᏗ nutmeg ᎠᎴ ᎩᏄᏙᏗᎤᏍᏗ ᏗᏙᏗ allspice. ᏣᏅᏖᏍᏗ ᏣᏩᏍᎬ ᎦᎵᏔᏅ ᎢᏯ ᎾᎿ ᏗᏟᎶᏍᏙᏗ ᎪᏪᎸᎢ, Ꮭ Ꮎ ᎨᎵᏍᎩ ᎪᏢᏙᏗ. --- Candied Sweet Potatoes with Truvia Baking Blend --- ᏔᎵ ᏳᎾᏓᎨᏓ ᏄᎾ ᎠᏂᏅᎯᏓ --- ᏦᎢ ᎤᏍᏗ ᏗᏙᏗ ᎪᏢᏅᎢ --- ᎠᏰᏟ ᎤᎵᏍᏈᏓ Truvia Baking Blend --- ᎠᏱᏟ ᎤᏍᏗ ᏗᏙᏗ ᎢᏯ ᎨᎵᏍᎩ ᎠᏑᏴᏓ --- ᎠᏰᏟ ᎤᎵᏍᏈᏓ ᏩᏚᎵᏏ --- ᎠᏙᏙᏗ ᏗᎦᏗᎢ ᏦᎢᏧᏈ ᎯᎦᏍᎪ ᎯᏍᎩ ᎢᏳᏗᏞᎦ ᎢᎬᏓ. --- ᏗᎦᏁᎦᎶᏗ ᎠᎴ ᏗᎬᎭᎷᏯᏍᏗ ᏄᎾ ᎠᏂᏅᎯᏓ ᎾᎿ ᏌᏊ ᎢᏏᏔᏗᏍᏗ ᎢᏗᏂᏓ ᏅᎩ ᏧᏅᏏᏯ, ᏗᏣᎶᏗ ᏗᎦᏙᏗᎢ. ᎤᏬᏗᎨ ᎢᎬᏁᏗ ᎪᏢᏅ ᎤᏩᏖᏌᏗᎢ.ᏨᏙᏗ ᏍᏗ ᎪᏛᎢ ᎬᏂᏍᏙᏗ ᎠᏑᏱᏗ ᎤᎪᎲᏍᏗ ᏂᎨᏒᎾ. ᎠᏍᏚᏗ ᎪᏛᎢᏨ ᏫᎦᎶᏗ Truvia Baking Blend, ᎢᏯ ᎨᎵᏍᎩ ᎠᏑᏴᏓ ᎠᎴ ᏩᏚᎵᏏ ᎾᎿ ᎤᏬᏗᎨ ᎢᎬᏁᎸ ᎪᏢᏅᎢ. ᎠᏑᏱᏗ ᏂᎦᏓ ᎢᏳᎵᏑᏰᎯ ᎢᎪᎯᏓ.ᎢᎦᏘᎭ ᎦᏚ ᎾᎿ ᏄᏅᎢ. ᎬᏂᏍᏙᏗ ᎫᏢᎢ ᏌᏊ ᎢᏳᎶᏓ ᎢᎪᎯᏓ, --- ᎠᏑᏱᏗ. --- Apple Pie with Truvia Natural Sweetner --- ᏒᎦᏔ ᎨᎵᏍᎩ ᎬᏔᏅ Truvia Natural Sweetner --- ᏑᎨᏓ ᎾᏍᎩ ᏌᏊ ᎨᎵᏍᎩ ᎪᏢᏙᏗ ᏐᏁᎳ ᎢᏏᏔᏗᏍᏗ ᎢᎩᏓ --- ᏌᏊ ᏦᎢᏁ ᎤᎵᏍᏈᏓ ᎠᎴ ᏌᏊ ᎠᏰᏟ ᎤᏔᎾ ᏗᏙᏗ Truvia natural sweetner ᏗᏙᏗ ᎦᎴᏍᏙᏗ --- ᏦᎢ ᎤᏔᎾ ᏗᏙᏗ ᎤᎭᎨᏓ ᎢᎬᏁᎯ ᎠᏑᏴᏓ --- ᎩᏄᏙᏗ ᎤᏍᏗ ᏗᏙᏗ ᎠᎹ --- ᏌᏊ ᎤᏍᏗ ᏗᏙᏗ ᎠᏍᏙᎥ ᏏᏂᎹᏂ --- ᎩᏄᏙᏗ ᎤᏍᏗ ᏗᏙᏗ ᎠᏍᏙᏓ nutmeg --- ᏧᏁᎳ ᎤᎵᏍᏈᏓ ᎡᎵᏏ Smith ᏏᎦᏔ, ᏗᎦᏁᎦᎸᏓ, ᎠᏰᏟ ᏗᎦᎴᏗ ᎠᎴ ᏗᏍᏡᏴᎢ --- ᏌᏊ ᎤᏔᎾ ᏗᏙᏗ ᏧᎾᏦᏍᏗ zest --- ᏌᏊ ᎤᏔᎾ ᏗᏙᏗ ᎪᏢᏅᎢ --- ᎠᏯᏔᎳᏍᏙᏗ ᎠᏰᏟᏴ ᏑᎨᏓ ᎾᎿ ᎢᏌ ᎦᏅᎵᏰᏓ ᎦᏍᎩᎸ ᏌᏊ ᎢᏏᏔᏗᏍᏗ ᎤᎪᏛ ᎢᎩᏓ ᎢᏳᎵᏍᏙᏗ ᎾᏃ ᏐᏁᎳ ᎢᏏᏔᏗᏍᏗ ᎢᎩᏓ ᎨᎵᏍᎩ ᎦᏛᏙᏗ. ᏫᎦᎸᏗ ᏑᎨᏓ ᎾᎿ ᏗᎦᏙᏗ. ᏗᎵᏍᏙᏗ Truvia natural sweetner, ᎤᎭᎨᏓ ᎢᎬᏁᎯ ᎤᎦᎹ, ᎠᎹ, ᏏᏂᎹᎾ ᎠᎴ nutmeg ᎤᏍᏗ ᏖᎵᏙᎩᎢ. ᎠᏍᏚᏟᏍᏗ ᎾᎿ ᏏᎦ ᏒᎦᏘᎢ ᎠᎴ ᏂᎬᎢ ᎣᏍᏓ ᎦᏅᎵᏰᏓ. ᏗᏑᏴᏓ ᏧᎾᏦᏍᏗ zest ᎠᎴ ᎠᏑᏰᏗ ᏂᎦᏓ. ᏗᏠᏗ ᎡᎦᏔ ᎠᏑᏰᏗ ᎾᎿ ᏑᎨᏓ. ᎠᎬᎭᎷᏗ ᎪᏢᏅ ᏗᏍᏡᏴᎢ, ᏣᏠᏗ ᎦᏚ ᎾᎿ ᎡᎦᏘ. ᎠᏯᏔᎳᏍᏙᏗ ᎤᏘᏴ ᏑᎨᏓ ᎾᎿ ᎦᏌᏆᎸᎢ ᏂᎦᏓ ᎫᏡᎬ ᎢᎩᏓ ᏐᏁᎳ ᎢᏏᏔᏗᏍᏗ ᎢᎩᏓ ᎨᎵᏍᎩ ᏗᎦᏙᏗ. ᏣᏠᏗ ᎫᏡᏓ ᏒᎦᏔ ᏕᎦᏢ, ᏣᏍᏚᏗ ᎠᏍᏛ ᏑᎨᏗ, ᏣᎬᎭᎷᏯᏍᏗ ᎠᎴ ᎠᏐᏅᏍᏙᏗ ᎤᏬᏚᎯ ᎢᎬᏁᏗ.ᏗᏍᏈᏴ ᏗᏢᏓ ᎦᏚᎢ ᎾᏍᎩ ᎤᏗᏝᎦ ᎤᏄᎪᏍᏗᎢ. --- ᎬᏂᏍᏙᏗ ᏅᎩᏧᏈ ᎢᏳᏗᏝᎦ ᎬᏂᏍᏙᏗ ᏅᎩᏍᎪ ᎠᎴ ᎯᎦᏍᎪ ᎢᏳᏔᏬᏍᏔᏅ ᎢᎪᎯᏓ ᎠᎴ ᎤᏬᏗᎨ ᏱᏄᎵᏍᏔᏂ. ᎠᏙᎸᏍᏙᏗ ᎾᎿ ᎤᏯᏅ ᎪᏢᏔᏅ ᎠᏝᎥᎢ ᎠᏠᏗ.

--- ---
10/16/2013 08:15 AM
ᏓᎵᏆ, ᎣᎦᎵᎰᎹ. – Col.Thomas Franklin, ᎠᎦᎾᎦᏘ ᎾᎿ ᏣᎳᎩᎯ ᎠᏰᎵ W.W. Hastings ᏧᏂᏢᎩᎢ, ᎾᏞᎬ ᎢᎤᎷᏣ ᏂᏓᏳᏂᎩᏓ Afghanistan, ᎤᏪᏙᎴ ᏦᎢ ᎢᏯᏅᏓ ᎾᎿ ᏥᏳ ᎦᏃᎯᎵᏙ ᎤᏣᎡ ᎾᎿ ᏗᏓᏱᎶᎯ ᎾᎿ U.S. Air Force Reserve ᎾᏍᎩᎾ ᏗᏓᏱᎶᎯ ᏗᏂᏅᏓ ᏙᎯᎢ. --- Franklin ᎾᎿ ᏔᎳᏏ ᎡᎯ ᎾᏍᎩ ᏥᏳ ᎦᏃᎯᎵᏙ ᎤᏣᎢ ᏗᏓᏱᎶᎯ ᎨᏒ ᎾᎿ 459th Aeromedical Staging Squadron, ᎤᎾᏓᏡᎦ ᏂᏓᏳᏓᎴᏅ Joint Base Andrews, Md. ᎯᎠ ᎤᎾᏙᏢᎯ ᎤᏂᎭ ᎾᎿ ᏧᏂᎧᎵᎢᏍᏗ ᏧᏓᏅᏓ ᏥᏳ, ᎠᎴ ᎾᎿ ᎠᏣᏍᎦ ᏗᏓᏱᎶᎯ ᏗᏍᏕᎵᏍᎦ ᎠᏂᏲᏍᎩ ᎢᎬᏱ ᎠᏁᏙᎯ. --- ᏂᏗᎦᎵᏍᏙᏗ ᎦᎸᎳᏗ ᎨᏒ ᎠᎴ ᎦᏲᏟᎨ ᎾᏍᎩ ᎾᏃ ᎡᎳᏓ ᏱᎩ ᎾᏍᎩ gravity ᏣᏃᏎᎰᎢ ᏱᎦᏃᎯᎳ, ᎠᎴ ᎤᎪᏓ ᎠᏍᏓᏱ ᎤᏗᏫᏍᏗ ᎠᎴ ᎠᎨᏴ ᎤᎪᏙ ᎠᎦᏎᏍᏙᏗ ᎾᏍᎩ ᎣᏍᏓ ᎨᏥᏏᎾᎲᏍᏔᏅ ᎨᏐ ᎯᎠ ᎢᏳᎾᏍᏗ. ᎯᎠ ᎤᏙᏢᎯ ᎾᏍᎩ ᎠᏁᎸ NATO coalition base, with Army, Navy, Marines, British and Australians. --- “ᏭᎪᏛ ᎾᎿᎿ ᎣᏣᏖᎳᏗᏍᎪ ᏳᏂᎪᎵᏱᎡᎾ ᎾᎿ ᏥᏳ ᎪᎱᏍᏗ ᏳᎵᏍᏔᏂ. ᎢᏳᏃ ᏥᏳ ᏳᏬᎱᏏ, ᎠᏯ ᏓᎩᎸᏫᏍᏓᏁᎲ ᎾᎿ ᏗᏆᏟᎶᏍᏙᏗ ᏄᎵᏍᏔᏅ ᎠᎴ ᎪᎱᏍᏗ ᎡᎵᏱᎩ ᎠᎩᎪᏩᏛᏗ ᏅᏬᏘ ᎨᏒ ᏱᏧᏓᎴᏅ ᎠᎴ ᏔᎵᏁ ᎾᏍᎩ ᎢᏳᎵᏍᏙᏗ ᏂᎨᏒᎾ,” ᎠᏗᏍᎬ Franklin. “ᎯᎠ ᏥᏳ ᎢᎦ ᎦᎶᎳᏗ ᏧᎬᏩᎶᏗ, ᎠᏎᏃ ᎾᏍᎩ ᎠᏂᏴᏫ ᏗᎾᏟᏫᏗᏍᎩ ᎤᎪᏓ ᎤᎾᎵᏍᎨᏗᏯ.” --- Franklin ᎾᏍᎩ ᏧᎸᏫᏍᏓᏁᎸ Hastings ᏧᏂᏢᎩᎢ ᏂᏓᎬᏩᎴᏅᏓ ᏧᏍᏆᏛ ᏓᏕᎶᏆᏍᎬ ᏔᎵ ᏯᎦᏴᎵ ᏧᏕᏘᏴᏌᏗᏒ. ᏃᎴᏍᏊ ᎾᎿ ᏄᎬᏫᏳᏒ ᎾᎿ ᎤᏟᏍᏗ ᎤᎾᏓᎪᎵᏱᏗ ᎤᏙᏢᏒ. ᎤᎴᏅᎲ ᏅᎩ ᏧᏕᏘᏴᏓ ᎮᏍᏗᏂ ᎤᎲ ᎢᏳᏛᏗ ᎤᏍᏆᏗᏍᏗ ᏓᏕᎶᏆᏍᎬ ᏂᏓᏳᏓᎴᏅ National Health Service Corps, ᎠᎴ ᎤᏂᎩᏌ ᎢᎸᏍᎩ ᎢᏯᏅᏓ, ᎤᎷᏨ ᏅᏗᎦᎵᏍᏙᏗ ᏚᏬᎵᏨ ᏗᏍᏕᎵᏍᎩ ᎠᎴ ᏧᏂᎸᏫᏍᏓᏁᎯ. --- “ᏂᎦᏓ ᎠᎭᏂ ᏙᎩᎸᏫᏍᏓᏁᎯ ᏂᎦᏓ ᎣᎦᎵᎪᎯ Dr.Franklin ᎠᎴ ᏂᎦᏓ ᏗᏍᏕᎵᏍᎩ ᎾᎿ ᏓᏓᏅᏖᏍᎪ, ᎠᎦᏅᏔ ᏚᏳᎪᏛ ᎣᏍᏓ ᎠᎵᏍᎪᎸᏗᏍᎩ ᏬᏌᏂᏴ ᎤᏟᏍᏓ ᎤᏂᎷᎯᏍᏗ ᎠᎦᏅᎦᏘ ᎤᏛᏅᎢᏍᏗ ᏧᏍᏕᎸᏗᎢ,” ᎠᏗᏍᎬᎢ Hasting CEO Brian Hall. --- “ᎾᏍᎩ ᏂᏓᏛᏁᎰ ᏣᎳᎩ ᎠᏰᎵ ᎾᎿ U.S. Air Force ᎾᏍᎩ ᎠᎦᏟᏯ ᎨᏒ ᎢᏳᏍᏗ ᎾᏛᏁᎲ, ᎠᎴ ᏙᎯᏳ ᎨᏒ ᎢᏓᎵᎮᎵᎦ ᏂᎦᏓ ᎾᏍᎩᎾ ᎯᎠ ᎦᎾᎦᏘ ᏚᎸᏫᏍᏓᏁᎲ Dr. Franklin ᏚᎸᏫᏍᏓᏁᎲ ᎠᎭᏂ. ᎢᏓᎵᎮᎵᎦ ᎣᏍᏓ ᏭᏪᏙᎸ ᎢᎤᎷᏨ ᎠᎴ ᎢᏳᏍᏗ ᎾᏛᏁᎲ Air Force ᎠᎴ ᏣᎳᎩᎯ ᎠᏰᎵ.” --- Franklin ᎠᏲᏍᎪ ᎢᏳᏛᏗ ᎨᏒ ᎠᏂᏲᏍᎩ ᎾᎿ ᏦᏍᎪ ᏦᎢ ᏧᏕᏘᏴᏓ ᎠᎴ ᎤᎩᏌ ᎦᎸᎳᏗᎨ ᎠᏥᎪᏗ ᎠᎴ ᏧᏓᏒᏅ ᏂᏓᎬᏩᎴᏅᏓ ᏚᎸᏫᏍᏓᏁᎲ, ᎠᏠᏯᏍᏗ Air Force Commendation Medal, Air Force Achievement Medal and Air Force ᏩᎦᎸᎳᏗᏴ ᎤᎾᏙᏢ ᎤᏓᏒᏅ ᎾᎿ ᎣᏌᏂᏴ ᎾᏛᏁᎲ ᎾᎿᎢ. --- “ᎬᎩᎫᏍᏓᎢ ᎾᎿ ᎠᎭᏂ ᏧᏂᏢᎩ Hastings ᎠᎴ ᏣᎳᎩ ᎠᏰᎵ ᎾᎿ ᏥᏲᏍᎦ ᎨᏒ ᏓᎩᎸᏫᏍᏓᏁᎲ ᎤᏍᏆᏂᎪᏓ, ᎠᏗᏍᎬ Franklin. “ᏓᎩᎸᏫᏍᏓᏁᎲ ᎾᎿ Hastings, ᎥᏆᎵᏍᎪᎸᏓᏁᎵ ᎠᏇᎳᏗᏓᏍᏗ ᎠᎴ ᎦᏥᏍᏕᎸᎯᏓᏍᏗ ᎠᎭᏂ ᎪᎱᏍᏗ ᎡᏍᎦ ᏂᎦᎵᏍᏗᏍᎬᎾ ᎾᎿ ᎠᏂᏲᏍᎩ ᏂᎨᏒᎾ ᏓᎩᎸᏫᏍᏓᏁᎲᎢ. ᎢᎦ ᏧᏍᏆᏂᎪᏍᎬ ᎾᏍᎩ ᏂᎦᎥ ᎬᎩᎫᏍᏓᎨ ᎠᎭᏂ”

--- ---
10/15/2013 08:30 AM
ᏓᎵᏆ, ᎣᎦᎵᎰᎹ. – ᏣᎳᎩ ᎠᏰᎵ ᎥᏱᎸ ᏄᏛᎾᏕᎬ ᎾᎾᏛᏁᎲ ᎤᏍᎪᎸᏙ ᎠᏎᏊ ᎤᎪᏛ ᎤᏃᎷᏩᏛᏓ Cardiovascular ᎥᎬᏅ ᎠᏍᏕᎵᏍᎩ ᎠᎴ Pediatric ᎤᎪᏛ ᎥᎬᏅ ᎠᏍᏕᎵᏍᎩ ᎠᎾᎵᏏᎾᎲᏍᏗᏍᎪ ᎾᎿ ᏣᎳᎩ ᎠᏰᎵ ᎠᏁᎳ ᎾᏍᎩ ᎥᏱᎸ ᏄᏛᎾᏕᎬ ᎾᎾᏛᏁᎲ ᏧᏂᎸᏫᏍᏓᏁᎯ ᎠᎴ ᏚᏂᎬᏩᎶᏙ $125.00 ᎠᏂᏐᎢ ᎤᎾᏚᎵᏍᎬ ᏧᎾᏕᎶᏆᏍᏗᎢ. --- ACLS ᏓᎾᏕᎶᏆᏍᎪ ᏓᏂᏏᎾᎲᏍᏗᎪ ᏗᎾᏕᎶᏆᏍᎩ ᎢᏧᏅᏁᎵᏓᏍᏗ ᏧᏂᏢᎩ ᎾᏍᎩ ᏧᏂᏢᏕ ᎾᎿ cardiac arrest ᎠᎴ ᏧᏂᎸᏓᎸᏅᎢ. ᏗᎾᏕᎶᏆᏍᎩ ᎠᎾᏕᎶᏆᏍᎪ ᎾᎿ ᏴᏫ ᎢᏳᏍᏗ ᏗᏟᎶᏍᏔᏅ Ꮟ ᏙᎯᏳ ᏴᏫ ᏄᏂᏍᏕᎶᏓ. ACLS ᏓᎾᏕᎶᏆᏍᎬ ᏏᏅᏓ ᎢᏳᏓᎵ ᎠᎴ ᎠᎾᎴᏂᏍᎪ ᎢᎬᏱ ᏏᏅᏓ ᎨᏒᎢ. --- “ᏧᎾᏔᎾ ᎤᎪᏙ ᎡᎳᏗ ᎾᎾᎵᏍᏗᏍᎪ ᏂᏓᏳᏓᎴᏅ ᎤᎾᏓᏅᏛ ᎠᏓᎾᏫᏍᎬ ᏳᏑᎵᎪᏣ, ᏗᏂᏲᏟ Ꮭ ᎾᏍᎩ ᏱᏄᏍᏗ,” ᎠᏗᏍᎬ Mark Bighorse, EMS ᏗᏂᏏᎾᎲᏍᏗᏍᎩ ᏄᎬᏫᏳᏒᎢ. “ᎤᎵᏍᎬᏗᎢ ᎯᎠ ᏓᎾᏕᎶᏆᏍᎬᎢ ᏗᏕᎶᏆᏍᏗᎢ (ACLS) ᎣᏅᏘ ᎢᏳᎵᏍᏙᏗ ᎢᏳᏍᏗ ᏯᏛᏗᎢ ᎾᎿᏂ.” --- ᎢᏳᎾᏕᏘᏴᏓᏃ ᎢᏳᎵᏍᏙᏗ ᏗᎾᏕᎶᏆᏍᎩ ᎾᎿ ᏁᎳᏚ, ᎠᎴ ᏓᏤᏟ ᎢᏳᏃ ᏗᏕᎶᏆᏍᎩ ᏱᏓᏕᎶᏆᎢ ᏯᏛᎾ ᎠᎦᎾᎦᏘ ᎢᎦᎵᏍᏗᏍᎩ ᏃᎴᏱᎩ ᎦᎾᎦᏘ ᎠᏍᏕᎵᏍᎩ ᏗᏕᎶᏆᏍᎩ terminology ᏱᎩ. --- ᎾᏍᎩᏂᏃ, ᎾᎿ ᏓᎾᏕᎶᏆᏍᎬ ᎠᏍᏚᎢᏐ ᎾᏂᎥ ᏧᎾᏕᎶᏆᏍᏗ-- ᏣᎳᎩ ᎠᏰᎵ ᎠᏁᎳ ᎠᎴ ᎾᏁᎸᎾ ᎠᎴ ᎥᏰᎸ ᏄᏛᎾᏕᎬ ᎠᎾᏓᏁᏢᏍᎦ ᎠᎴ ᎠᎾᏓᏁᏢᏍᎩ ᏂᎨᏒᎾ. ᎠᎴ ᏣᎳᎩ ᎠᏰᎵ ᎥᏰᎸ ᏗᏂᏍᏕᎵᏍᎩᏧᏂᎸᏫᏍᏓᏁᎯ ᎡᎵᏊ ᏧᎾᏕᎶᏆᏍᏗ ᎠᏎᏊᎢ. --- Bighorse ᎠᏗᏍᎬ ᎢᎸᏢᏴ ᎤᏚᎵ ᏂᎦᏓ ᏣᎳᎩ ᎠᏰᎵ ᏧᏂᎸᏫᏍᏓᏁᎯ ᎡᎵ ᏗᎬᏩᎾᏕᎶᏆᏍᏗ ᎠᏎᏊᎢ. --- ᎾᎿ PALS ᏓᎾᏕᎶᏆᏍᎬ ᏓᏁᏲᎲᏍᎪ ᏗᎾᏕᎶᏆᏍᎩ ᎢᏳᏍᏗ ᏄᎾᎵᏍᏓᏁᎲ ᏗᏂᏲᏟ ᎠᎴᎪᎱᏍᏗ ᏧᎾᏛᏁᏗ ᎠᏂᎩᎵᏲᎬ ᏂᏓᏳᏓᎴᏅ cardiopulmonary arrest. ᎤᏁᏲᎲᏍᎪ ᎢᏳᏍᏗ ᏳᎾᏛᏗ ᏙᎯ ᎢᏳᏅᏗ ᏃᏊᏃ ᎤᎾᏘᎾᏫᏛᏗ ᏂᎦᏓ ᏙᎯ ᎢᎦᎸᏍᏗᏍᎩ. PALS ᏓᏂᏏᎾᎲᏍᏗᏍᎪ ᎾᏍᎩ ᏏᏅᏓ ᎢᏳᏓᎵ ᎠᎴ ᏂᎪᎯᎸᏊ ᎢᏳᏍᏗ ᏦᎢᏁ ᎢᏳᎾᏙᏓᏆᏍᏗ ᎨᏐᏈ ᏏᏅᏓ ᎨᏒᎢ. --- “ᎯᎠ ᏓᎾᏕᎶᏆᏍᎬ (PALS) ᎪᏢᏅ ᎾᎿ ᎠᎾᏓᏁᏢᏍᎩ ᎠᎴ ᎠᏂᎪᏩᏘᏍᎪ ᎤᏟᏍᏗ ᏗᎦᏎᏍᏙᏗ ᎠᎴ ᏅᏬᏘ ᏧᏂᏁᏗ, ᎢᎦᏅ, ᎢᏳᏍᏗ ᏂᎬᏂᏏᏍᎬ ᏂᎦᏓ ᎢᏳᏍᏗ ᏂᎬᏂᏏᏍᎬ ᎾᏍᎩ ᏄᎾᎵᏍᏓᏁᎲ ᎤᎾᏓᏂᎶᏍᎬᎢ,” ᎠᏗᏍᎬ Bighorse. --- ᏗᏕᎶᏆᏍᏗᏃ, ᎠᏂᏏᏴᏫᎭ ᎾᏍᎩ ᎨᏳᎵ ᎤᏂᎾᎢ ᎪᏪᎵ ᎢᏳᏍᏗ ᎾᎾᏛᏁᎲ ᎤᏛᎾ paramedic, ᎦᎾᎦᏘ ᎠᏍᏕᎵᏍᎩ, ᎠᎦᎾᎦᏘ ᎠᎴ ᏐᎢ ᏄᏓᎴ ᎾᏍᎩ ᎢᏳᏍᏗ ᏧᎸᏫᏍᏓᏁᎯ. --- ᎠᎾᏕᎶᏆᏍᎩ ᏂᏓᏳᏂᎶᏒ CN EMS ᏔᎵ ᏳᏓᎴ ᏓᎾᏕᎶᏆᏍᎪ ᎾᎿ ᎠᏂᎳᏍᏓᏢ EMS ᎠᏓᏁᎸ ᎾᏳᏃ ᎨᏒ 22116 S.Bald Hill Road ᎾᎿ ᏓᎵᏆ. --- Bighorse ᎤᏛᏅ ᎾᏍᎩ ᎠᏂᎳᏍᏓᏢ ᎠᎾᎵᏍᎪᎸᏗᏍᎪ ᏧᎾᏕᎶᏆᏍᏗ ᏅᏗᎦᎵᏍᏙᏗ ᎤᎵᏍᎨᏗ ᎨᏒ ᎾᎿ ᎠᏂᏴᏫ ᎾᎿ ᏅᏬᏘ ᏧᏂᎸᏫᏍᏓᏁᎯ ᎠᎴ ᎤᎾᏅᏛ ᏂᎦᏓ ᎠᏂᏱᎵᏒ ᎠᎾᏕᎶᏆᏍᎬ ᎧᏁᏉᎬ ᎠᏕᎶᏆᏍᏗ ᎨᏒ ᏅᏬᏘ. ᎾᏍᎩᏃ ᎢᏳᏍᏗ ᎠᏓᏁᏟᏴᏏᏐᎢ, ᎾᏍᎩᏃ ᎢᏳᏍᏗ ᏓᎾᏕᎶᏆᏍᎬ ᎠᏓᏁᏟᏴᏏᏐᎢ. --- ᏳᏂᏍᏆᏂᏙ ᏓᎾᏕᎶᏆᏍᎬ, ᎠᏂᏁᏍᎪ ᏔᎵ ᏧᏕᏘᏴᏓ ᎪᏪᎵ ᏂᏓᏳᏓᎴᏅ ᎠᎹᎵᎧ ᎤᎾᏫ ᎤᎾᏓᏡᎬᎢ. --- ᎾᏍᎩᏃ ᏓᎾᏕᎶᏆᏍᎬ ᏯᏛᎾ ᏔᎵᏍᎪ ᎠᎴ ᎯᏍᎩᏦᏁ ᏓᎾᏕᎶᏆᏍᎪ ᎠᎴ ᏦᎢ ᏗᎾᏕᏲᎲᏍᎩ ᎨᏐ, ᎾᏍᎩ ᎤᏟᏁᏨ AHA ᎤᎲᎢ. --- Bighorse, ᎤᏛᏅ ᏗᎾᏕᎶᏆᏍᎩ ᎢᏴᏓᎭ ᎠᏂᎷᎪ ᏧᎾᏕᎶᏆᎥ ᏓᏂᏍᏕᎵᏍᎪ ᏗᎾᏕᎶᏆᏍᎩ ᎾᎿ ᏞᎦ ᏧᏂᎸᏫᏍᏓᏁᎸ ᏱᎩ. --- “ᏃᏊᏃ ᏳᎾᏕᎶᏆᎢ ᎠᎴ ᏓᎾᏕᎶᏆᏍᎪ ᏗᎾᏕᏲᎲᏍᎩ ᏧᎾᏕᎶᏆᏍᏗᎢ, ᎠᏎᏃ CPR ᏗᏕᏲᎲᏍᎩ ᎢᏳᎵᏍᏙᏗ ᎠᎴ CPR ᎠᏁᏢᏍᎩ. ᏃᏊᏃ ᎡᎵᏊ ᎢᎬᏩᎵᏍᏙᏗ ᎨᏐ ᏧᏕᏲᏗᎢ. ᎾᏍᎩᏃ ᏱᏄᎾᏛᏁᎵ ᏃᏊ ᎡᎵᏊ ᎤᎾᎵᏍᎪᎸᏓᏁᎰ ᏧᎾᏕᏲᏗ ᎾᎿ ACLS ᎠᎴ PALS ᏓᎾᏕᎶᏆᏍᎬᎢ,” ᎠᏗᏍᎬᎢ. “ᎠᏁᏙᎰᏃ ᎠᏂᎶᎯᏍᏗᏍᎪ ᎤᎾᏚᎵᏍᎪ ᎤᎾᏕᎶᏆᏍᏗ ᎤᎾᏅᏗ ᎢᏳᎵᏍᏙᏗᏱ.” --- ᎤᎪᏛ ᏱᏣᏚᎵ ᏣᏛᎪᏗ ᎯᎠ, email mark-bighorse@cherokee.org .

--- ---
10/09/2013 12:51 PM
ᏓᎵᏆ, ᎣᎦᎵᎰᎹ, ᎣᎦᎵᎰᎹ. – ᏍᎩᎦᏚ ᎾᏕᏘᏯ ᎣᏂ ᎾᎿ ᏣᎳᎩ ᎠᏰᎵ ᏧᎩᏒ ᎾᎠᏂᎨᏍᏗ ᏁᎳᏧᏈ ᎢᏳᏟᎶᏓ ᎾᎿ ᏏᏉᏯ ᏍᎦᏚᎩ ᏂᏓᏩᏓᎴᏅ U.S. Army Corps of Engineers, ᎾᏍᎩᏃ ᎠᏂᎳᏍᏓᏢ ᏄᏍᏛᏊ ᎬᏔᏂᏓᏍᏗ ᎤᎾᏙᏢᎯ ᎠᏃᏢᎯᏏ ᎾᏍᎩ ᎦᏙ ᎤᏂᎲ ᎾᏍᎩᎾ ᏴᏫ ᏧᏁᏓᏍᏗᎢ. --- “ᎾᎿ ᏣᎳᎩ ᎠᏰᎵ ᎨᏥᏁᎸ ᎦᏙ ᎤᏘᏴ ᏏᏉᏲ ᏍᎦᏚᎩ ᎾᏍᎩᎾ Corps of Engineers ᏚᏁᎴ ᎤᎾᏘᏱᎸ ᎾᎿ ᏐᏁᎳᏚ ᎢᏍᎪᎯᏧᏈ ᏐᏁᎳᏍᎪ ᏧᏁᎳ ᎤᏕᏘᏴᏌᏗᏒᎢ. ᎤᏍᏗ ᎦᎷᎶᎦ ᏁᎳᏧᏈ ᎢᏳᏟᎶᏓ, ᎠᎴ ᏚᏓᎯᏟ ᏚᏯᏓᏛᎢ ᎤᏪᏴ ᎠᎴ Kerr ᎥᏓᎵ ᎠᎹ ᎦᏁᎲᎢ,” CN ᎠᏓᏅᏖᎵᏙ ᎠᏰᎵ ᎦᏙᎩ Pat Gwin ᎠᏗᏍᎬᎢ. --- ᎾᏍᎩ Corps ᏌᏊ ᎢᏳᏩᎪᏛ ᎤᏅᏔᏅ ᎯᎠ ᎦᏙ ᎾᎿ ᏴᏫ ᎤᏁᏓᏍᏗ ᎾᏍᎩ ᏄᏍᏛ ᏕᎦᏍᎩᎸ ᏗᎵᏍᏓᏴᏗ, ᏥᏳ ᏫᏓᏔᎳᏗᏍᏗ, ᎠᏑᏗ ᎬᎾᏕᎾ ᎠᎴ ᏧᏂᏒᎯᎭ ᏧᏂᎵᏦᏗᎢ ᎠᎴ ᎤᏂᎩᏍᏗᏗᏒ ᏍᎦᏚᎩ. ᎾᏍᎩ ᎦᏓ ᎠᎲᎢ ᏂᏕᎬᎾᏓ ᎯᏍᎩ ᏗᎫᏓᎸᏂᏓᏍᏗ ᏂᎦᎥ ᎬᏔᏂᏓᏍᏗ ᎾᎿ ᎥᏓᎵ ᎠᎴ ᎤᏪᏴᎢ. ᏅᎩ ᏝᏃ ᏱᏓᏅᏗ, ᎠᏎᏃ ᏄᏍᏛᏊ ᎬᏔᏂᏓᏍᏗ ᎤᎾᏙᏢᎯ ᎠᏅᏗᏍᎪ ᎯᎠ ᎯᏍᎩᏁᎢ. ᎯᎠ ᎡᏓᏍᏗ ᎾᏍᎩ ᏗᎬᏩᏂᏒᏍᏗ ᏓᏂᎵᏦᏛᏍᎪᎢ ᏚᏙᏢᎭ, ᏥᏳ ᏫᏚᏂᏔᎳᏗᏍᏗ, ᏗᎵᏍᏓᏴᏗ ᏕᎦᏍᎩᎸ ᎠᎴ ᎠᏑᏂᏓᏍᏗ ᏚᏙᏢᎭ, ᎾᏍᎩ ᏣᎳᎩ ᎠᏰᎵ ᏧᏂᎸᏫᏍᏓᏁᎯ ᎣᏍᏓ ᎾᏅᏁᎭ. --- “ᎾᎯᏳᏃ Corps ᏥᏚᏒᎪᏔᏅ ᎦᏙ ᎤᏘᏴ ᏧᏂᏁᏗ, ᎾᏍᎩᎾ ᎦᏙ ᎤᎷᏨ ᎾᎿ ᏐᏁᎳᏚ ᎢᏍᎪᎯᏧᏈ ᏐᏁᎵᏍᎪ ᏧᏁᎳ ᎤᏕᏘᏴᏌᏗᏒᎢ ᎾᏍᎩ ᎤᏃᏪᎳᏅ ᎾᎿ ᎤᏂᎯ ᎢᏳᎵᏍᏙᏗ ᏌᏊ ᎾᎿ ᎯᏍᎩ ᎨᏒ ᏴᏫ ᏧᏁᏓᏍᏗ ᎯᏍᎩ ᏧᏕᏘᏴᏓ, ᎾᏍᎩᏃ ᏄᎵᏍᏔᏅᎢ. ᎾᏍᎩᏃ ᏄᎵᏍᏔᏅ ᎣᏂ ᏚᎾᏓᏁᏤᎸ ᎤᎶᏐᏅ ᎾᎿ ᏔᎵ ᏯᎦᏴᎵ ᏦᎢ ᎤᏕᏘᏴᏌᏗᏒᎢ, ᏃᎴ ᎪᎯ ᎢᎦ ᏥᎩ ᎣᎩᏍᏓᏩᏕᎾ ᎠᏍᏚᎢᏓ ᏴᏫ ᎤᏁᏓᏍᏗᎢ,” ᎤᏛᏅ Gwin. ᎯᎠ ᏴᏫ ᏧᏁᏓᏍᏗ ᎤᏙᏢᏒ ᏌᎷᎾᎨᏴ ᎤᏪᏴ ᏴᏫ ᏧᏁᏓᏍᏗᎢ. ᎠᏎᏍᎩᏂ, ᏓᏅᎪᏔᏂᏙ ᎤᏂᏁᏟᏴᏍᏗ ᏚᏙᎥ ᏅᏗᎦᎵᏍᏙᏗ ᎤᎪᏛ ᎤᎾᏦᏍᏓᏁᎭ ᏐᎢ ᎤᏠᏯ ᏧᏙᎢᏓ ᏌᎷᎾᎨᏴ ᎤᏪᏴ ᏴᏫ ᏧᏁᏓᏍᏗ ᎯᏍᎩ ᎢᏳᏟᎶᏓ ᎢᏴᎢ, ᎤᏛᏅᎢ ᏄᏍᏛᏊ ᎬᏔᏂᏓᏍᏗ ᎤᎾᏙᏢᎯ ᎧᏁᏥᏙᎯ G.V. Gulager. --- ᎾᏍᎩᏃ ᏣᎳᎩ ᎠᎨᎵ ᎤᏂᎩᏍᏗᏓ ᎯᎠ ᏴᏫ ᏧᏁᏓᏍᏗ ᎾᎿ ᏅᎩ ᎢᏳᏟᎶᏓ ᎤᎦᎾᏭ ᎾᎿ I-40 ᎾᎿ Dwight Mission ᎦᏅᏅ. --- “ᏃᏊ ᎨᏒ, ᎣᎩᏍᏚᎢᏏ ᎾᏍᎩᎾ ᏴᏫ ᎤᏁᏓᏍᏗ ᎠᎴ ᎠᏎᏊᎢ. ᎪᎱᏍᏗ ᎾᎿ ᏣᎳᎩ ᎠᏰᎵ ᎠᎾᎵᎮᎵᎪ ᎤᏂᎲᎢ. ᎣᏥᏱᎵ Ꮟ ᎤᎪᏛ ᎤᏙᏢᏒ ᏴᏫ ᎤᏁᏓᏍᏗ ᎣᎩᏍᏚᎢᏍᏗᎢ, ᎤᎪᏙ ᏙᎩᎸᏫᏍᏓᏁᎭ ᎠᎭᏂ ᎠᎴ ᎣᏦᏢᏍᎬ ᎤᎪᏛ ᎪᎱᏍᏗ ᎬᏩᎾᏛᏗ ᎨᏒᎢ ᎠᎭᏂ,” ᎠᏗᏍᎬ Gulager. --- ᎤᏛᏅ ᎾᎿ ᎠᏂᎳᏍᏓᏢ ᎤᏚᎵ ᎠᏟᎢᎵᏒ ᎠᏕᎳ ᎦᎷᎦ ᎢᏳᎵᏍᏙᏗ ᏂᏓᏳᏓᎴᏅ ᏴᏫ ᏧᏁᏓᏍᏗ ᎠᎴ ᏗᏐᎢ ᏚᏙᏢᏒᎢ. Gulager ᎤᏛᏅ ᎾᏍᎩᎾ ᎠᏂᎳᏍᏓᏢ ᎠᎾᏈᏱ ᏃᏊ ᎨᏒ ᎣᏍᏓ ᎢᎬᏁᎵᏓᏍᏗ ᎨᏒ ᎠᎴ Ꮭ ᎪᎱᏍᏗ ᏱᏚᏂᎬᏩᎶᏙᎢ ᎠᎾᏗᏍᎬ ᎠᏂᏴᏫᎢ. --- “ᎦᏓᏅᏖᏍᎬ ᎾᏍᎩ ᏫᏛᏟᎢᎶᏟ, ᎠᎴ ᎢᏳᏂᏪᏓ (ᎠᏂᎳᏍᏓᏢ) ᏗᏂᎳᏫᎦ ᎠᎴ ᎤᎬᏫᏳᎯ ᎾᏍᎩ ᎪᎱᏍᏗ ᎠᏎ ᎠᏛᏁᏗ ᎨᏒ,” ᎤᏛᏅᎢ. --- Gulager ᎤᏛᏅ ᎾᏍᎩ ᎤᏂᎪᏛ ᎠᏂᏴᏫ ᎠᎾᏕᎶᎰᏍᎬ ᎾᎿ ᏴᏫ ᎤᏁᏓᏍᏗ ᎪᏢᏒᎢ, ᎤᏂᎪᏓ ᏂᏓᎦᎵᏍᏔᏂ, ᎤᏟᏃ ᏥᏳ ᎠᎹᏱ ᏤᏙᎯ ᏧᏴᏯ ᎠᏂᎷᏨ. --- ᎾᏍᎩᏃ ᏣᎳᎩ ᎠᏰᎵ ᎤᎪᏛ ᎤᎾᏛᏅᎢᏍᏙᏗ ᎨᏎᏍᏗ ᎤᎾᎦᏎᏍᏗᏕᎦ, ᏙᏯ ᏧᏁᏓᏍᏗ, ᎠᎾᎦᎵᏍᎩ ᏧᏄᏓᎸᏗ ᎨᏎᏍᏗ ᎠᎴ ᎠᎹ ᎾᏍᎩ ᏗᏁᏙᎯ, ᎾᏍᎩᏃ ᏓᎵᎬᏩᏢᏍᎦ, ᎠᏗᏍᎬᎢ. --- “ᏣᎳᎩ ᎠᏰᎵ ᏃᏊ ᎨᏒ ᎡᎵᏊ ᎢᏳᏛᏗ, ᎠᏎᏍᎩᏂ ᎠᎪᏙᏒ ᎠᏎ ᎤᏣᏘᏂ ᎢᎸᏢ ᎠᏯᏍᏗ ᎨᏎᏍᏗ ᎤᎵᏍᏕᎸᏙᏗ ᎠᎴ ᎾᏍᎩ ᎡᎵᏊ ᎠᏂᏴᏫ ᎠᏁᏙᎯ ᏂᏓᏳᏓᎴᏗ,” ᎤᏛᏅᎢ. --- Gulager ᎤᏁᏉᎥ ᎾᏍᎩ ᏗᏐᎢ ᏴᏫ ᏧᏁᏓᏍᏗ ᏕᎪᏢᏒ ᎾᎿ ᎣᎦᎵᎰᎹ ᏓᏍᏚᎲᎢ ᎾᎿ ᎠᏕᎳ ᏅᏗᎦᎵᏍᏙᏗᏍᎬ, ᎤᏂᎪᏓ ᏴᏫ ᏓᏂᎷᎦ ᎾᎿ ᏌᎷᎾᎨᏴ ᎤᏪᏴ ᏴᏫ ᏧᏁᏓᏍᏗ. ᎠᎴ ᏅᏗᎦᎵᏍᏙᏗ ᎠᏎᏊ ᎨᏒᎢ, ᎤᏪᏚᎯ ᎡᏓᏍᏗ ᎾᏍᎩ ᎠᏂᏴᏫ ᎤᎾᏚᎵᏍᎩ ᎤᎵᏨᏓᏩᏗ ᎤᏁᏓᏍᏗ ᏓᏂᎵᏦᏛᏍᎪ, ᎠᏂᏑᏂᏙᎭ ᎠᎴ ᏥᏳ ᎠᎹᏱ ᏤᏙᎯ ᏓᏅᏗᏍᎪ, ᎠᏗᏍᎬᎢ. --- ᎯᎠᎢᏃ ᏴᏫ ᏧᏁᏓᏍᏗ ᎣᏍᏓ ᎢᎬᏁᎵᏓᏍᏗ ᎨᏒ ᎤᏠᏯᏍᏗ ᎤᎪᏛ ᏗᎾᎦᎵᏍᎩ ᏧᏂᏏᎳᏛᏗ ᎢᎦᏓ ᏚᏙᏢᏒ ᎤᏁᏓᏍᏗ ᏕᎦᏍᎩᎸ, ᏓᏤᏢ ᎢᏗᎬᏁᏗ ᏅᏃᎯ ᎠᎴ ᎤᎪᏛ ᏗᏨᏍᏗ ᎢᏗᎬᏅᏙᏗᎢ. Gulager ᎤᏛᏅ ᎠᎹᏟᏗ ᏕᎪᏢᎭ ᎾᎿ ᎦᏓ ᎠᎲᎢ ᎤᏅᏙᏗ ᎠᎴ ᎤᎪᏛ ᎡᎵᏊ ᏗᎦᎪᏢᏗᎾᎿ ᎤᎾᏕᎶᎰᏒ ᎾᏍᎩᎾ ᎠᏂᎳᏍᏓᏢ ᎤᎾᏓᏢᎦ ᎤᏂᏃᎮᎸᎢ. ᎤᏛᏅᏃ ᎤᏚᎵᏍᎬ ᎣᏍᏓ ᎢᏧᏩᏅᏗ ᏙᏯ ᏧᏁᏓᏍᏗ, ᎠᎴ ᏗᎦᎵᏦᏗ ᎾᎿ ᏕᎦᏍᎩᎸ ᎦᎸᎳᏗᏝ. --- “ᎾᏍᎩᏃ ᏄᎬᏫᏳᏒ ᎣᏣᏓᏅᏖ ᎯᎠ ᎪᎳ ᎠᎴ ᎯᎠ ᎪᎨᏯ, ᎤᎪᏛ ᎠᎹ ᏫᏚᎷᎯᏍᏗ ᎾᎿ ᏚᏙᏢᏒᎢ ᎾᏍᎩ ᏂᎦᏓ ᏗᎬᏩᎾᏙᏗ ᎠᏁᏙᎯ,” ᎤᏛᏅᎢ. --- ᏐᎢᏃ ᎣᏍᏓ ᎢᎬᏁᏗ ᎧᏁᏉᏍᏗ ᎤᎾᏂᎩᏍᏗ ᎠᎴ ᏐᏈᎵ ᏧᎾᎩᎸᏙᏗ ᎦᏅᏅ, ᎾᏍᎩ ᎤᎾᏝᏅᏓᏕᎰ ᎤᏂᎦᏖᎾᏍᏗ ᎤᏬᏚᏒᎢ ᎤᏙᏢᏒ. Gulager ᎤᏛᏅ ᏧᏍᏗ ᏕᎦᏅᏅ ᏧᎵᏍᏚᎢᏓ ᏏᏅᏓ ᎠᏎ ᏥᎨᏒ ᎠᎴ ᎦᏳᎳ ᎤᎪᏛ ᏯᏛᎾ ᏔᎵᏧᏈ ᏅᎩᏍᎪᎯ ᏐᏈᎵ ᏚᎾᎩᎸᏔᎾ ᎤᏂᎶᏌ. --- “ᏄᏍᏛᏃ ᎣᏣᏁᎶᏗᏍᎬ ᏲᎦᏛᏗ ᎤᎪᏛ ᎤᏙᏢᏅᏗ ᎾᏍᎩ ᎾᏂᎥᎢ,” ᎤᏛᏅᎢ. “ ᎾᏍᎩ ᏄᏍᏛᏊ ᎤᏬᏚᎯ ᏄᏩᏁᎭ. ᎾᏍᎩᏃ ᎤᏍᏆᏂᎪᏗ ᏄᏩᏁᎭ ᏣᎳᎩ ᎠᏰᎵ. ᎾᎿ ᏂᎦᏚ ᎢᏗᏍᎦᏚᎩ, ᎾᏍᎩ ᎯᎠ ᏫᏓᏤᎵ ᏗᎧᎾᏂᏓᏍᏗ ᎡᏓᏍᏗ ᎠᎴ ᎠᎾᎵᎮᎵᎦ.”

--- ---
10/08/2013 08:23 AM
ᏓᎵᏆ, ᎣᎦᎵᎰᎹ. – ᎾᏍᎩᏃ ᏑᏕᏘᏴᏓ Ꮭ ᏯᏁᎮ, ᏏᏉᏲ ᎦᎸᎳᏗ ᏧᎾᏕᎶᏆᏍᏗ ᎠᎾᏱᎴᎩ ᏗᏂᏃᎩᏍᏗᏍᎩ ᏃᏊ ᎤᎾᏖᎳᏗ ᎯᏍᎩᏁ ᎤᏕᏘᏴᏌᏗ ᎾᎿ ᎤᎪᏓ ᎾᏃ ᏅᎩᏍᎪ ᏗᎾᏕᎶᏆᏍᎩ ᎨᎪᏪᎳ ᎤᎾᏱᎵᏍᏗᎢ. --- “ᎠᏆᎴᏅᎲ ᎯᏍᎩ ᎾᏕᏘᏯ ᏥᎨᏒ, ᏝᏃ ᎾᏍᎩ ᏱᏄᏍᏕ ᎾᎯᏳ Ꮭ ᎠᎾᏱᎴᎩ ᏱᎨᏎ,” ᎠᏗᏍᎬ Sam Morris, SHS ᎠᎾᏱᎴᎦ ᏗᏘᏂᏙᎯ. “ᏗᎧᏃᎩᏍᏙᏗ ᎠᎿᎥ ᎾᎿ ᏧᎾᏕᎶᏆᏍᏗ, ᎠᎩᎪᎲ ᎡᎵᏊ ᎢᎬᏩᎵᏍᏙᏗ ᎨᏒᎢ ᎾᏍᎩᏃ ᎾᏆᏛᏁᎸ.” --- ᏏᏃ ᏄᎵᏍᏔᏅ ᏏᏉᏲ ᏗᏂᏃᎩᏍᏗᏍᎩ ᏗᏘᏂᏙᎯ, Morris ᏚᏘᏂᏙᎸ ᏍᏗᎵᏪᎵ ᎦᎸᎳᏗ ᏗᎾᏕᎶᏆᏍᎩ ᏗᏂᏃᎩᏍᏗᏍᎩ ᏦᏍᎪ ᏑᏓᎵ ᏧᏕᏘᏴᏓ. --- ᎾᎯᏳᏃ SHS ᏗᏂᏃᎩᏍᏗᏍᎩ ᏧᎾᏙᏢᏅ, ᎾᏍᎩ ᎦᎵᏉᎩ ᎦᎸᎳᏗ ᏗᎾᏕᎶᏆᏍᎩ ᎠᎴ ᎠᏰᏟ ᏧᎾᏕᎶᏆᏍᏗ ᏗᎾᏕᎶᏆᏍᎩ ᏓᎾᏁᎶᎲᏍᎬ woodwind, brass ᎠᎴ percussion ᏗᏁᎶᏙᏗ. ᎪᎯ ᎢᎦ, ᎾᎿ ᏗᏂᏃᎩᏍᏗᏍᎩ ᎤᎾᏙᏢ ᎤᏂᎭ clarinets, ᏗᎦᏤᏡᎯᏍᏗ, saxophones, trumpets, trombones, baritones, tuba ᎠᎴ percussion ᏓᎾᏁᎶᏗᏍᎬ ᎾᎿ ᏅᎩᏍᎪ ᏌᏊ ᎦᎸᎳᏗ ᏧᎾᏕᎶᏆᏍᏗ ᎠᎴ ᎠᏰᏟ ᏧᎾᏕᎶᏆᏍᏗ ᏗᎾᏕᎶᏆᏍᎩ. --- “ᎠᏛᏍᎦᏃ. ᏓᏤᏠᏍᏙᏍᎩ. ᎨᎵᏍᎩ ᎢᎦ ᎣᏍᏓ,” ᎠᏗᏍᎬ ᏔᎳᏚᏏᏁ ᏗᎦᏂᏙ Jerilyn Willie. “ᎠᎩᎸᏉᏓ ᎢᎦ ᎤᏟᏍᏗ ᏥᏓᏕᎶᏆᎢ. ᎢᎩᏍᏕᎵᏍᎬ ᎨᎵᏍᎬ ᎢᏗᎦᏲᏟ ᏥᎩ ᎠᎴ ᎤᏟᏍᏗ ᏂᏓᏛᏁᎰ ᏅᏗᎦᎵᏍᏙᏗ ᏄᏍᏛ ᏧᎾᏕᎶᏆᏍᏗ ᏝᏃ ᏂᎦᏓ ᎨᎩᎷᎯᏍᏗ ᏱᎨᏐ ᏧᎾᏕᎶᏆᎣᏅ ᎠᎴ ᎪᎩ ᎾᏍᎩ ᎾᎾᏛᏁᎰ ᏗᏐᎢ ᏧᎾᏕᎶᏆᏍᏗᎢ.” --- Willie, ᎾᎿ ᎤᏕᎳᏛ ᏗᎧᏃᎩᏍᏗᏍᎩ ᎾᎿ ᏐᏁᎵᏁ ᏗᎧᏂᏙ, ᏓᏁᎶᏗᏍᎪ ᎦᏤᏡᎯᏍᏗ. --- “ᎠᏆᏖᎳᏛ ᎯᎠ ᏗᏂᏃᎩᏍᏗᏍᎩ ᏅᏗᎦᎵᏍᏙᏗ ᎠᎩᎸᏉᏛ ᏗᎩᏃᎩᏍᏙᏗ ᎠᎴ ᎦᏛᎩᏍᎬ ᎠᏌᎹᏗ ᏂᏨᏁᎲᎢ. ᏝᏃ Ꮟ ᎠᎩᎪᎲᎢ ᏱᎩ, ᎠᏎᏃ ᎠᎩᎸᏉᏓ ᎪᎱᏍᏗ ᎦᏛᏁᎲᎢ,” ᎠᏗᏍᎬ. --- ᎤᏛᏅᏃ ᏚᏭᎪᏛ ᏂᎦᏯᎢᏐ ᏓᏁᎶᎲᏍᎨᏍᏗ ᎾᎿ ᎦᎸᎳᏗ ᏧᎾᏕᎶᏆᏍᏗ ᏩᎴᏅᎲᎢ. --- “ᏓᏉᎪᏛ ᏗᏆᏁᎶᏗ ᎦᎸᎳᏗ ᏧᎾᏕᎶᏆᏍᏗ ᏗᏂᏃᎩᏍᏗᏍᎩ ᎠᎴ ᎠᏆᏖᎳᏗᏍᏗ ᏗᏂᏃᎩᏍᎩ ᎠᎾᏓᏏᎾᎲᏍᏗᏍᎬ,” ᎠᏗᏍᎬᎢ. “ᎾᏍᎩ ᎠᎦᏎᏍᏙᏗ ᏗᎬᏙᏗ ᏗᎧᏃᎩᏓ ᎠᎴ ᏗᏟᎶᏍᏓ ᎠᎴ ᏧᏓᎴᏅᏓ ᏧᎸᏑᏫᏓ ᎪᏢᏔᏅᏙᏗ ᏯᏛᎾ bubbles ᎠᎴ ᎠᎵᏍᏆᏃᏍᏗ ᎠᎴ ᏗᎨᏲᏗ ᏗᏂᏲᏟ ᏗᎪᏢᏗ ᎠᎴ ᏄᎾᏍᏛ ᎤᎾᏄᎪᏪᏍᏗᎢ.” --- ᎯᎡᎦ Ꮭ Ꮎ ᎠᎾᏱᎴᎩ ᏱᎧᏃᎮ, Morris ᎾᏍᏊ ᏕᎨᏲᎲᏍᎦ ᏗᎧᎬᎩᏍᏗ ᏔᎳᏚ ᏯᏂ ᎯᏍᎩᏁ ᎠᎴ ᏑᏓᎵᏁ ᏗᏂᏂᏙ ᏂᏓᏳᎾᏂᎩᏓ ᏣᎳᎩ ᎠᏰᎵ ᏣᎳᎩᎭ ᏗᎾᏕᎶᏆᏍᎩ. --- “ᎾᏍᎩ ᎯᏍᎩᏁ ᎠᎴ ᏑᏓᎵᏁ ᏗᏂᏂᏙ, ᏙᎯᏳ ᎩᎳ ᎠᎾᎴᏂᏍᎩ,” ᎠᏗᏍᎬ. “ᏣᎳᎩᎭ ᎠᏂᏬᏂᏍᎩ ᏧᎾᏕᎶᏆᏍᏗ ᏂᏓᏳᎾᏂᎩᏓ ᎠᎴ ᎩᎳ ᎠᎾᏕᎶᏆ ᏧᎾᏁᎶᏙᏗᎢ.” --- ᎯᎢᎾ ᎠᎾᏱᎴᎩ ᏓᎾᏁᎶᎲᏍᎪ ᎾᎿ ᏏᏉᏲ ᎠᏁᎯ ᎠᏴᏖᏍᏗ ᏍᏆᏞᏍᏗ ᏱᏚᎾᏁᎶᎾ ᎠᎴ ᏫᎦᎶᏗ ᎾᏍᎩᎢ, ᎠᎾᎵᏏᎾᎲᏍᏗᏍᎬ, ᎠᎾᏱᎴᎬ ᎠᎾᏓᎪᎾᏗᏍᎬ pep rallies. ᏐᎢᏃ ᏩᎾᎴᏅᎲ ᎾᏍᎩ ᏗᎾᏁᎶᎲᏍᎩ ᏛᎾᎴᏅᎯ ᎠᏁᎳᏗᏙᎲ concert ᎠᎾᏓᎪᎾᏗᏍᎬᎢ. --- “ᏩᎩᎸᏉᏛ ᎯᎠ ᎠᏴᏖᏍᏗ ᏍᏆᏞᏍᏗ ᏓᎾᏁᎶᎲᏍᎬ ᎠᎴ ᎤᏂᏍᏆᎸᎡᎸᎯ,” ᎠᏗᏍᎬ ᏍᎪᎯᏁ ᏗᎦᏂᏙᎯ Ashlyn King. “ᎤᏂᏍᏆᎸᎡᎸᎢ pep rallies ᎾᏍᎩ ᎤᏬᎳᏛ ᎨᏐ ᎾᏍᎩ ᏱᏃᎦᏛᏁᎵ spirit stick ᏅᏗᎦᎵᏍᏙᏗ ᏂᎦᏓ ᎠᎱᎵ ᏗᎾᏁᎶᏗᏍᎩ ᏓᎾᎦᎴᏂᏍᎪ ᏗᏂᏂᏙᎯ ᎨᏒ ᏓᏁᎪ ᎠᎴ ᏍᎪᎯᏁ ᏗᏂᏂᏙ ᎤᎾᏓᏠᏌ ᎯᎠ spirit stick ᎣᏂ ᎤᏂᏍᏆᎸᎡᎵᎯ pep rally.” --- King ᎤᎴᏅᎲ ᎾᎿ ᏗᎧᏃᎩᏍᏗ ᏗᎾᏁᎶᏗᏍᎩ ᎤᎾᏓᏈᎬ ᏐᏁᎵᏁ ᏗᎦᏂᏙᎯ ᎠᎴ ᏓᏁᎶᎲᏍᎪ ᎾᏍᎩ bass ᎠᎱᎵ ᎾᎿ ᏕᎬᏅᎰᎢ. --- ᏍᎪᎯᏁ ᏗᎦᏂᏙ Sam Christie, ᎾᏍᎩ ᏗᏁᎶᏗᏍᎩ quint tenor ᎾᎿ ᎠᎾᎢᏒ ᎾᎢ King ᎠᎢᎡ ᏓᏙᎵᎪ ᏓᏂᏃᎩᏍᏗᏍᎬ, ᎤᏖᎳᏕ ᎦᎵᏉᎩᏁ ᏗᎦᏂᏙ ᏥᎨᏒ ᎠᎴ ᏮᎸᏉᏛ ᎠᎾᏂᎩᏍᎬ ᎠᎴ ᏓᎾᎵᎢᏲᎪᎢ. --- “ᎤᏂᎪᏓ ᏗᏆᎵ ᏄᎵᏍᏔᏅ ᎾᎿ ᎬᏆᏖᎳᏛ ᏓᏂᏃᎩᏍᏗᏍᎬ, ᎾᎥ ᏗᏆᎵ ᏄᎵᏍᏔᏅ, ᎠᎴ ᎤᏬᎸᏗ ᎣᏤᏙᎰ ᏓᏊᎪᏔᏅ ᎾᎿᎢ ᎨᎴᏍᏗ, ᎠᎴ ᎠᎩᎸᏉᏓ ᏕᎦᏁᎶᏗᏍᎬ ᎠᎱᎵ ᎤᎪᏓ,” ᎤᏛᏅ. --- ᏳᏟᎢᎶᏝ ᎠᎾᏱᎴᎩ ᎠᎾᏓᎪᏅᏗᏍᎬ, ᏗᎾᏁᎶᎲᏍᎩ ᎠᏁᏙᎵᏙᎰ ᎣᎦᎵᎰᎹ ᏂᎬᎾᏛ ᎠᎴ ᎾᏍᏊ ᏅᏓᎩ ᎾᎿ ᏔᎵ ᏯᎦᏴᎵ ᏔᎳᏚ ᎤᏕᏘᏴᏌᏗᏒ ᎠᎵᏍᏆᏗᏍᎬ ᏙᏣᏕᎶᏆᏍᎬ ᏬᎨᏙᎸ. ᎯᎠ ᏦᏣᏁᎶᎲᏍᎩ ᎣᎩᎩᏒ ᏌᏊ, ᎾᏍᎩ ᏩᎦᎸᎳᏗᏴ ᎣᏌᏂ, ᏃᎦᏛᏁᎸᎢ. --- Willie ᎤᏛᏅ ᎦᎾᏱᎪ ᎠᎾᏓᎪᎾᏗᏍᎬ ᏧᏔᎾ ᏧᎾᏕᎶᏆᏍᏗ ᎨᏐ, ᎪᎱᏍᏗ ᎬᏛᏗ ᏂᎨᏒᎾ ᏥᎨᏐ ᎾᏍᎩᏯ. --- “ᏙᎯᏳ ᎦᎾᏱᎦ, ᎠᏎᏃ ᏍᏊ ᎠᏍᎦᏍᏗ ᎠᎴ ᎤᏬᎸᏗ ᎠᎴ ᎤᏍᏆᏂᎪᏓ ᏙᎨᎲ,” ᎠᏗᏍᎬ. “ᎾᏍᎩ ᏂᎦᎵᏍᏗᏍᎪ ᎣᏓᏅᏛ ᏅᏗᎦᎵᏍᏙᏗ ᎠᎴ ᎪᎯᏓ ᎠᏂᏱᎵᏙᎰ ᎠᎾᏛᏅᎢᏍᏗᏍᎬ ᎠᎴ ᏗᏟᏃᎮᏙᏗ ᎢᎨᏐ ᎢᏳᏍᏗ ᎾᏁᎵᏍᎬ ᏣᎾᏛᏅᎢᏍᏗᏍᎬᎢ. ᎠᎩᎸᏉᏓ ᎦᏕᎶᏆᏍᎪ ᎤᏟᏍᏗ ᎾᎾᏛᏁᎲ ᎠᎴ ᎨᎵᏍᎪ ᎠᎯᏓ ᎠᏕᎶᏆᏍᏗ ᎨᏐᎢ. ᎾᏍᎩᏃ ᏭᏍᎪᎵᏴᎢ.

--- ---
10/07/2013 02:09 PM
ᏓᎵᏆ , ᎣᎦᎳᎰᎹ . - ᏔᎵᏁᏃ , ᏣᎳᎩ ᎢᎬᎾᏕᎾ ᏗᎾᏛᏗᎩ ᏗᏂᏃᎩᏍᎩ ᏗᎨᏥᏯᏂᎭ ᏄᏯᎩ ᏗᎦᏚᎲᎢ ᎾᎯᏳᎢ ᎬᎾ ᏗᎦᏰᏍᏗᎢ ᎢᎪᎯ ᏄᏯᎩ ᏕᎦᎳᏅᏛᎢ ᏣᎾᎯᎴᎪᎢ . --- “ ᎢᎦᏃ ᎣᏍᏓ ᎣᎩᏰᎸᎭ ᏏᏊ ᏗᎣᎩᏯᏂᎲᎢ ᎾᎯᏳᎢ Macey’s ᎬᎾ ᏗᎦᏰᏍᏗᎢ ᎢᎪᎯ ᏄᏯᎩ ᏕᎦᎳᏅᏛᎢ ᏣᎾᎯᎴᎪᎢ ,” ᏗᏂᏃᎩᏍᎩᏃ ᏗᏓᏘᏂᏙᎯ Mary Kay Henderson ᏄᏪᏛᏒᎢ . “ ᎢᏙᏳᏃ Ꮭ ᎠᏢᏉᏙᏗ ᏱᎩ , ᎠᎴ ᏗᏂᏲᏟᏃ ᏦᎦᏤᎵᎢ ᎤᎵᏍᎨᏗᏃ ᎤᏂᏰᎸᏐᎢ ᏱᏗᎨᏥᏯᏅᎯ . ᏣᎳᎩᎯ ᎠᏰᎵ ᎠᏁᎳᏃ ᎨᏒ ᎬᏂᎨᏒᎢ ᎾᏅᎲᎢ ᎾᎯᏳ ᏣᎾᎯᎴᎪᎢ .” --- 2007Ꮓ ᏥᎨᏒᎢ ᎢᎬᏱᏱᎢ ᎤᏁᎳᏛᎢ , ᎠᎴ ᎯᎠ ᏧᏕᏘᏴᏌᏗ , ᎾᏍᎩ ᎤᎾᏓᏡᎬᎢ ᏑᎾᏙᏓᏆᏍᏗ ᏂᏕᎦᎵᏍᏔᏁᎬᎢ ᎠᎾᎵᎩᏐᏗᎭ ᎠᎴ ᎯᎸᏍᎩ ᏧᏓᎴᏅᏓ ᎪᎱᏍᏗ ᎾᎾᏛᏁᎲᎢ ᎠᏕᎳ ᎠᏂᏟᏏᏍᎬᎢ .ᎾᏃ ᎠᏂᏍᏓᏢᎢᏃ ᏭᎪᏛᏃ ᏛᎾᏈᏴᎯ ᏩᏁᏙᎲᎢ . --- ᎾᏍᎩᏃ ᏗᏂᏃᎩᏍᎩ , ᎾᏊᎨᏒᎢ 28 ᎢᏯᏂᎢ ᎠᏁᎳ , ᏧᎾᎴᏅᎲᎢᏃ 2000 ᎾᏍᎩᏃ ᏗᎾᏛᏍᎩ ᎠᏣᎳᎩ ᎢᏳᎾᏛᏁᎵᏓᏍᏗ ᎠᎴ ᏣᎳᎩ ᎤᏂᏬᏂᎯᏍᏗ ᎤᎾᏕᎶᏆᏍᏗᎢ ᎤᎾᏚᏟᏗᎢ . ᎾᏍᎩᏃ ᏗᏂᏃᎩᏍᎩ 11ᏱᎦᎢ ᏗᎧᏃᎩᏍᎩᏍ ᏗᎪᏪᎵ ᏚᏂᏄᎪᏫᏏ , ᎾᏍᎩᏃ ᎾᏞᎬᏭ ᏥᎨᏒᎢ “ ᏣᎳᎩ ᎠᎺ”ᏉᎯ “ ᎾᎯᏳ 2012 ᏥᎨᏒᎢ . --- ᎾᏍᎩᏃ ᏗᎧᏃᎩᏍᏗ ᎤᎾᏑᏰᏒᎢ ᏥᎩ ᎥᏝ ᎬᏂᎨᏒᎢ ᏱᎬᏁᎸᎯ ᏱᎨᏎᏍᏗ ᎩᎳ ᎾᎯᏳᏴᎢ 2.5 ᎢᏳᏟᎶᏓ ᎠᎾᎯᎸᏒᎢ ᎠᎾᏂᎩᏒᎢ ᎩᎳ ᎾᎯᏳ ᎬᏂᎨᏒᎢ ᏛᏅᏁᎵ . --- ᎤᎪᏗᏃ ᏲᎦᏛᎲᏍᎦ , ᏩᏟᏃᎮᏗ Henderson ᎥᎿ 918-772-4172 ᎠᎴ ᏱᎩ email marykay-henderson@cherokee.org .

--- ---
09/19/2013 08:34 AM
ᎦᏚᏏ, ᎣᎦᎵᎰᎹ. – ᎾᎯᏳ ᎾᎿ ᏍᎩᎦᏚᏏᏁ ᎤᏂᏍᏆᎸᎡᎲ ᎠᎹᎵᎧ ᎠᏂᏴᏫᏯ ᎠᎾᏓᏩᏛᎯᏙ ᏓᎾᎧᏍᎬ ᎾᎿ ᏍᏓᏯ ᏅᏱᎢ ᏧᏂᏏᏍᏗ&amp;ᏧᏂᏆᎾᏲᏍᏗ ᎾᎿ ᎦᏚᏏᎢ, ᏓᏒᏍᏓ ᏚᎵᏍᏗ ᏔᎵᏍᎪ ᏔᎵᏁ ᎠᎴ ᏔᎵᏍᎪ ᏑᏓᎵᏁᎢ ᎢᎪᎯᏓ, ᎾᏍᎩ ᎠᎹᏱᏟ ᎠᏂᏴᏫᏯ ᎠᎴᏍᎦᎢ ᎠᏁᎯᏯ ᎠᎾᏓᏩᏛᎯᏙᎯ ᎤᎾᏓᏡᎬᎢ ᏙᏛᏂᎪᏩᏛᏔᏂ ᏂᏚᏍᏛ ᏧᎾᏄᏬ ᎯᎠ ᎾᏂᏫᏎᎮᏍᏗ ᎠᎾᏓᏩᏛᎯᏙ ᎤᏂᎪᏩᏛᏗ: Indigenous Fashion. --- ᎾᏍᎩ ᎠᏂᎾ ᎤᏠᏯᏍᏗ ᏦᎢ ᎠᏁᎯᏯ ᏄᏍᏛ ᏧᏃᏢᏙᏗ ᏗᎾᏬ ᏚᏂᎸᏫᏍᏓᏁᎲ ᏂᏧᎵᏍᏔᏅᏒ, ᎪᎯᎦ ᎠᎴ ᏃᏊ ᏥᎩ ᏧᎾᏄᏬ. ᏛᏂᏃᎮᏟ ᎤᏁᏙᎵᏙᎸ ᎾᎿ ᏗᎾᏬ ᏓᏃᏢᏍᎬ ᎠᎴ ᎾᏍᎩ ᏓᏅᏗᏍᎬ ᏚᏂᎸᏫᏍᏓᏁᎲ ᎠᏁᎲ ᎠᎾᏄᏓᏗᏍᏗᏍᎬ, ᎢᏳᎾᏛᏁᎵᏓᏍᏗ ᎠᏂᏃᎮᏍᎬ ᎠᎴ ᏃᏊ ᏥᎩ ᏗᎾᏬ ᏓᎾᎾᏬᏍᎬᎢ ᏓᏍᏆᎵᏍᎨᎢ. --- ᎾᏍᎩᏃ ᎠᏂᎾ ᎤᏠᏯᏍᏗ ᏣᎳᎩ ᎠᏰᎵ ᎨᎳ Tonia Hogner-Weavel ᎠᎴ Lisa Rutherford ᎠᎴ ᎠᏂᏥᎩᏌ ᎠᏰᎵ ᏗᎾᏬ ᏄᏍᏛ ᏧᎾᏄᏬᏍᏗ ᏗᎪᏢᏍᎩ Margaret Roach Wheeler. --- “ᎠᏆᏤᎵ ᏯᏛᏁᎵᏓᏍᏗ ᎠᏇᏲᎲᏍᎪ ᏓᎩᎸᏫᏍᏓᏁᎲ ᎤᎪᏗ ᎠᎴ ᎠᎩᏁᎰ ᎤᎪᏛ ᎠᎩᏁᏍᏗ ᎾᎿ ᏗᎾᏬ ᏓᏃᏢᏍᎬᎢ,” ᎤᏛᏅWheeler. “ᎣᏍᏓ ᎠᏂᏱᎸᏍᎪ ᎠᏂᏴᏫ ᎾᎿ ᏄᏍᏛ ᏗᏓᏬ ᎠᎴ ᏗᏓᏟᎶᏍᏗᏍᎩ ᎢᏗᎬᏁᏗ ᏗᎾᏬ ᎾᏍᎩ ᏗᏙᎵᎦ ᎾᎿ ᏗᎩᎶᏒ ᏄᎵᏍᏔᏅᏒᎢ. ᎡᎵᏊᏃ ᏕᎦᏟᎶᏍᏗᏍᎪ ᎾᏍᎩ ᏗᏙᎵᎦ ᎠᏂᎳᏍᏓᏢ ᏧᎾᏄᏬᏍᏗ, ᏎᏃᏍᏊ ᏗᎧᏃᏗ ᎾᏍᏊ ᏗᏙᎵᎦ ᏃᏊ ᏥᎩ.” --- Wheeler, ᎠᏂᏥᎩᏌ ᏗᎾᏬ ᏗᏟᎶᏍᏗᏍᎩ, ᏕᎨᏲᎲᏍᎪ ᏗᎾᏬᏍᏗ ᏄᏍᏛ ᎢᏧᏅᏗ ᏗᎾᏬ ᎾᎿ ᎦᎸᎳᏗ ᏗᎾᏕᎶᏆᏍᎩ ᎾᎿ ᎠᏂᏥᎦᏌᎢ Arts Academy. ᏂᏓᏕᏘᏴᎯᏒ, ᎾᎿ academy ᏓᎾᏁᏢᏍᎪ ᎠᏂᏔᎵ ᏗᎾᏕᎶᏆᏍᎩ ᎾᏍᎩ ᏧᏂᏁᏓ ᏧᎾᏕᎶᏆᏍᏙᏗ ᎾᎿ ᏂᏚᏍᏛ ᏗᎾᏬ Institute of Technology in New York. ᎠᏂᏥᎩᏌ ᏂᏓᏳᏓᎴᏅ ᎠᎴ ᎠᏂᏣᏗ ᎠᏂᎳᏍᏓᏢᎢ. --- Hogner-Weavel ᎬᎾᏕᎾ ᎠᏁᎯ ᎠᏃᏢᏅᏍᎩ ᎨᏥᎸᏉᏔᏅᎢ ᎠᏥᏁᎸ ᎾᎿ ᎤᏯᎸ ᎡᏔ ᏚᎾᏄᏬᎥᎢ ᎠᎴ ᏗᏓᎢᎵᏒᎢ, ᏚᏟᎶᏍᏔᏅ ᎾᎿ ᏓᏟᎢᎵᏒ ᎢᏕᎲ ᏓᎾᏄᏬᏍᎬ ᏓᎵᏆ, ᎦᎵᏆᏚ ᎢᏍᎪᎯᏧᏈ ᏍᎪᎯ ᎤᏕᏘᏴᏌᏗᏒ ᎤᏪᏘ ᎤᏂᏚᎲᎢ, ᎠᎴ ᎾᎿ ᎠᏂᏣᎳᎩ ᎦᎦᏣᎦᎸᏗ ᏗᏌᏃ ᎾᎿ ᏣᎳᎩ ᎠᏰᎵ ᏗᏂᏃᎩᏍᎩ ᏧᎾᏄᏬᏍᏗ. --- Rutherford ᎾᏍᏊ ᏧᏓᏒᏅ ᎠᏏᎾᏒ ᎾᏍᎩ ᏕᎪᏢᏍᎪ ᎤᎦᎾᏮᎧᎸᎬ ᎢᏗᏢ ᎢᏧᏅᏓ ᎠᎴ ᏣᎳᎩ ᎠᏕᏫ ᏗᏯᏢᏗ ᎠᎴᏗᏍᏊ ᏗᎾᏬ, ᎬᏗᏍᎬ ᎠᏄᏬ ᎢᏳᏍᏗ ᏄᏍᏛ ᎾᎿ ᎦᎵᏆᏚᎢᏍᎪᎯᏧᏈ ᏥᏓᏃᏢᏗᏍᎬᎢ ᎢᏧᏍᏗ ᎠᎴᏗᏍᏊ ᏁᎳᏚᎢᏍᎪᎯᏧᏈ ᏧᏕᏘᏴᏌᏗᏎᎢ. ᏓᏂᎪᏗᏍᎪ ᎾᎿ Navajo ᏂᏓᏅᏁᎲᎢ Orlando Dugi ᎾᎿ ᎤᎩᏒ ᏄᏍᏛ ᎤᎲᎢ ᎤᎦᏩᏮ --- ᎸᎸᎬ ᎢᏗᏢ ᏓᏃᏢᏍᎬ ᏧᎩᏓᏟ ᏗᎪᏢᏔᏅ ᏗᏐᏢᏓ ᎠᎴ ᏄᏍᏛ ᎪᎯᎨ ᏧᎾᏄᏬᏗ ᎤᏬᏢᏅ ᎬᏂᎨᏒ ᏄᏅᏁᎳ ᎤᏂᎪᏓ ᎠᏂᏴᏫ ᎤᏂᎪᏩᏛᏗ. --- ᏗᏐᎢ ᏙᏛᏍᏆᎸᎭ ᎾᎿ ᎤᏗᏠᏯᏍᏗ ᎠᎪᎵᏰᎢᏓᏍᏗ ᎪᏪᎵ ᏗᎦᎸᏗᏍᎩ, ᎠᏂᎦᏖᏃᎵᏙ ᎤᎾᏦᏙᏗ ᎠᏱᎵᏙᎯ, ᏗᎪᏢᏗ ᏄᏍᏛ ᏂᏛᎾᏛᏁᎵᏒ ᎪᏪᎵ ᏗᎪᏢᏍᎩ, ᏧᏪᎪᏗ ᎠᏂᎳᏍᏓᏢ ᎬᎾᏕᎾ ᎠᏂᎦᏖᏃᎵᏙ ᎧᏃᎮᏍᎩ, ᎠᎦᏎᏍᏗᏍᎩ ᎤᏂᎲ ᎠᎴ ᏯᏛᏁᎵᏓᎠᏍ ᎠᎲᎢ ᎠᎴ ᏗᎦᎸᏫᏍᏓᏁᏗ ᎾᎿ ᏍᎦᏚᎩ ᎠᎴ ᏩᏥᏂ ᏧᏂᎸᏫᏍᏓᏁᎯ.

--- ---
09/19/2013 08:28 AM
Rose, ᎣᎦᎵᎰᎹ. – ᎾᎿ ᏌᎵᏂ ᏍᎦᏚᎩ ᏧᎾᏓᏱᎵᏓᏍᏗ ᎠᏓᏁᎸ ᎤᎪᏓ ᎤᎾᎦᏎᏍᏔᏅ ᎯᎠ ᏚᎵᏍᏗ ᎧᎸ ᎾᎿᏃ ᏚᏂᎸᏫᏍᏓᏁᎲ ᎦᎵᏦᏛ ᎣᏍᏓ ᎾᏅᏁᎲ ᎠᎴ ᎢᏤ ᎠᏂᎳᏦᏛᏍᎬᎢ. --- ᎤᎾᏁᏍᎨᎲ ᏁᎳᏚ ᎢᏍᎪᎯᏧᏈ ᏁᎵᏍᎪ ᏅᎩ ᎤᏕᏘᏴᏌᏗᏒᎢ, ᎾᏍᎩ ᏌᏊ ᎾᎿ ᏐᏁᎳ ᏧᎾᏁᏍᎨᏓ ᏣᎳᎩ ᎠᏰᎵ ᏧᎾᏓᏱᎵᏓᏍᏗ ᏚᎾᏁᏍᎨᎮ ᎾᎿ ᏁᎳᏚ ᎢᏍᎪᎯᏧᏈ ᏧᏕᏘᏴᏌᏗᏒᎢ ᎠᎴ ᎤᏩᏌ ᏍᎦᏚᎩ ᏧᎾᏓᏱᎵᏓᏍᏗ Ꮟ ᎦᏙᎦ ᎠᏓᏁᎳ. ᎾᎿ ᏧᎾᏓᏱᎵᏓᏍᏗ ᎤᎭ ᏧᎾᏓᏱᎵᏓᏍᏗ ᎤᏔᏅ ᎤᏂᏍᎦᏅᏨᎾ ᏂᎨᏒᏅ ᏱᎩ ᎠᎴ ᎠᏓᎳᏑᎶ ᎢᏳ ᏍᎪᎯᏧᏢ ᎡᏍᏗᏢ ᎢᎦᎯ ᏱᎩ. --- ᎯᎠ ᎣᏍᏓ ᏂᏛᏅᏁᎵ ᎢᏤ ᏛᏂᎳᏦᏔᏂ ᎾᏍᏊ ᎢᏤ ᏛᏂᏯᏙᏜᎾ ᎠᎴ ᏧᏪᏘ ᏗᎧᏃᏗ ᏛᏂᎵᏦᏔᏂ ᏗᏙᎵᎦ ᎤᏪᏘ ᎨᏒ ᎠᏓᏁᎸᎢ. --- ᎯᎠ ᏥᏂᏛᏅᏁᎵ ᏓᏳᏍᏕᎸᎯ ᎠᏓᏁᎸᎢ, ᏃᎴᏍᏊ Ꮭ ᎤᏬᏕᏫᏓ ᏱᏂᎦᎵᏍᏗᎭ ᎤᏲᏍᏗ ᏂᎨᏒᎾ ᎯᎠ ᎤᏪᏘ ᎠᏓᏁᎸᎢ ᏂᎬᏅᏗᏓᏅᎢ. --- “ᎯᎠᎢᏃ ᏥᎾᏅᏁ ᏳᏍᏕᎳ ᎠᎴ ᏴᎵᏏᏅᏓ ᎠᏁᎢᏍᏛᎢ. ᏱᎪᏩᏔ ᏱᏤᏙᎳ ᎯᎠ ᎠᏓᏁᎸᎢ ᎾᎿ ᎦᎵᏦᏛ , ᎾᎿ ᏃᏥ ᏧᏒᏓᎷᎦ ᎦᎵᏦᏓ ᎠᎴ ᎾᏍᎩᏯᏊ ᏄᏍᏕᏍᏗ ᎾᎿ ᎪᎯᎦ ᏧᎾᏓᏱᎵᏓᏍᏗ ᏥᎨᏒᎢ,” ᎠᏗᏍᎬ Travis Owens ᏣᎳᎩ ᎠᏰᎵ ᏄᎾᏛᏁᎵᏙᎸ Tourism ᏧᎸᏫᏍᏓᏁᎯ ᎤᏛᏅ. --- ᎤᏛᏅ ᎾᏍᎩ ᏣᎳᎩ ᎠᏰᎵ ᎠᎾᏁᎸᏍᎦ 70,000 ᎣᏍᏓ ᎢᎬᏁᏙᏗ. --- ᏔᎵ ᏯᎦᏴᎵ ᎯᏍᎩ ᏧᏕᏘᏴᏌᏗᏒ, ᎠᏂᎳᏍᏓᏢ ᏗᏂᎳᏫᎦ ᎤᎾᎵᏍᎪᎸᏔᏅ ᏂᎦᏚ ᎢᏳᏟᎶᏓ ᎾᎿ ᏧᎾᏓᏱᎵᏓᏍᏗ ᏣᏓᏁᎵ ᎾᎿ ᎠᏂᎳᏍᏓᏢ ᎢᎬᏱ National Park. ᎾᎿᏃ ᎨᏒ ᎾᎥ Rose ᏍᎦᏚᎩ ᎾᎿ ᎠᏆᏅᎩ ᏍᎦᏚᎩ. ᎠᎴᏗᏍᏊ ᎪᏢᎯᏌᏅ ᏅᏯ ᎪᏢᏔᏅ ᎦᏅᎪᎬ ᎠᏓᏁᎳ, ᎤᎳᏗᏢ ᎠᏓᏁᎸ ᎪᏓ ᎠᎲᎢ ᎠᎴ ᎤᏍᏗ ᎤᏪᏯ ᎾᎿ ᎾᎥ ᎤᏪᏯ ᎾᎿ ᎤᏙᏢᏒᎢ. --- ᎣᏍᏓ ᎢᎬᏁᎸ ᎾᎿ ᏧᎾᏓᏱᎵᏓᏍᏗ ᎠᎴ ᏴᏫ ᏧᏁᏓᏍᏗ ᎣᏍᏓ ᎾᏅᏁᎲ ᏓᏓᏁᏟᏴᏎᎦ, ᎾᏍᎩ ᏧᎾᏓᏱᎵᏓᏍᏗ ᎢᎬᏱ ᏄᏅᎾ. ᎾᎿ ᎠᏕᎳ ᎠᏃᏢᏍᎩ ᏂᎨᏒᎾ ᏌᎵᏂ Preservation Association ᏚᏂᎸᏫᏍᏓᏁᎵ ᎡᎳᎩ ᎠᏰᎵ ᎤᏠᏯᏍᏗ ᏂᏓᎬᏓᎴᏂᏍᎩ ᏔᎵ ᏯᎦᏴᎵ ᏦᎢ ᏧᏕᏘᏴᏌᏗᏒ ᏂᏓᎬᎴᏂᏍᎩ ᎣᏍᏓ ᎾᏅᏁᎵᏙᎲ ᎦᏚ ᎤᏂᎲᎢ. ᎠᏂᎳᏍᏓᏢ ᎠᎴ CNCT ᎠᏓᏁᏢᏍᎦ ᎤᎵᏍᏕᎸᏗ ᎠᎴ ᏫᏚᏳᎪᏛ ᎠᎾᎵᏏᏅᏗᏍᎩ ᎤᎾᏎᎸ ᎢᏳᎾᏛᏗᎢ. --- ᎠᏂᎳᏍᏓᏢ ᏚᏂᎸᏫᏍᏓᏁᎵ ᎤᏠᏯᏍᏗ SPA ᎣᏍᏓ ᎢᎬᏁᏗ ᎠᏲᏓᏜᎲ ᎠᎴ ᏓᎱᏣᏬᎳᏛ, ᎠᏍᏓᏩᏕᎬ ᎯᎠ ᏄᏍᏛ ᎦᏂ ᎤᏍᏑᏯ ᏗᎦᎶᏁᏗ ᎨᏎ ᎢᎦᏓ ᏄᏍᏗᏓᏅᎢ ᎾᏍᎩᏃ ᎤᏃᏢᎯᏐᏗ ᎾᎿ ᎦᏅᎪᎬ ᎠᏓᏁᎸᎢ. --- ᎾᎿ ᏔᎵ ᏯᎦᏴᎵ ᏍᎪᎯ ᏧᏕᏘᏴᏌᏗᏒ, ᎾᎿ SPA ᏚᎩᏎ ᏅᎩ ᏯᎦᏴᎵ ᎤᏠᏯ ᏚᏂᏅ National Trust for Historic Preservation, ᎾᎿ ᎤᏅᏔᏁ ᏚᏂᎸᏫᏍᏓᏁᎲ ᎠᎾᏓᏅᏖᏍᎬ ᎠᎾᏓᏅᏖᏍᎬ ᎤᏃᏢᏗ ᎤᎾᏅᏓᏗᏍᏙᏗ ᎤᏂᏅᏃᏗ ᎾᎿ ᎦᏓ ᎠᎲᎢ. --- “SPA ᎾᎿ ᎠᎾᎵᎮᎵᎬ ᎠᏂᎪᏩᏘᏍᎬ ᎾᎿ ᏚᏄᎪᏔᏅ ᎠᏂᎩᏍᎬ ᎠᎴ ᎤᎪᏓ ᎧᏂᎬᎬ ᎦᎵᏦᏛ ᎣᏍᏓ ᎢᏳᏅᏗ ᎠᎴ ᎾᏍᎩ ᏄᎵᏍᏔᏅᎢ.,” SPA ᎤᎬᏫᏳᎯ Lisa Melchoir ᎤᏛᏅᎢ. “ᏂᎪᎯᎸ ᎣᏣᎵᎮᎵᎪ ᎾᎿ ᏣᎳᎩ ᎠᏰᎵ ᎤᏩᎫᏍᏓᎥᎢ. --- ᎾᎿ ᎢᏤ ᎦᎵᏦᏛ ᏛᏍᏕᎸᎯ ᎠᏓᏁᎸ ᏄᏍᏛ ᎢᏳᎵᏍᏙᏗᎢ, ᎠᎵᏏᏅᏙᏗ ᏂᏧᎵᏍᏔᏅᏒ ᎾᎿ ᎣᏂ ᏣᎾᎢ ᎤᏅᏙᏗ ᎠᎴ ᎠᎵᏍᎪᎸᏗ ᎾᎿ ᎢᎩᏃᎮᏗ ᏄᎵᏍᏔᏅᏅ ᏌᎵᏂ ᏍᎦᏚᎩ.” --- ᎤᏠᏯᏍᏗ ᏗᏂᎳᏫᎩ’ ᎤᏃᎮᏢ ᎾᎿ Curtiss Act in 1898, ᎾᏍᎩ ᏌᎵᏂ ᏧᎾᏓᏱᎵᏓᏍᏗ ᎠᏓᏁᎸ ᎾᏍᎩ ᎤᏂᏍᏚᏓ ᏄᎵᏍᏔᏅ ᎾᎿ ᏣᎳᎩ ᎠᏰᎵ ᏓᎾᏓᏱᎵᏙᎲ ᎤᎵᏍᏚᎾ. ᎣᏂᏃ, ᎾᏍᎩ ᏧᎾᏓᏱᎵᏓᏍᏗ ᎤᏂᎾᏗᏅᏒ, ᎠᎴ ᎦᏙ ᏂᎦᏓᏃ ᎠᏓᏁᎸ ᎾᎿ ᎢᎵᏍᎩ ᎢᏳᎾᏓᎴ ᎤᎾᏤᎵ ᏄᎵᏍᏔᏅᎢ. ᎾᏍᎩᏃ ᏐᏁᎳᏗ ᎢᏍᎪᎯᏧᏈ ᎦᎵᏆᏍᎪ ᎤᏕᏘᏴᏌᏗᏒ, ᎣᎦᎵᎰᎹ Industerial ᎠᎴ Park Department ᎤᏩᏒ ᎦᏙ ᎠᎴ ᏂᎦᏓ ᏄᏍᏗᏓᏅᎢ. ᏣᎳᎩ ᎠᏰᎵ ᎤᏁᏒ ᎤᏤᎵᎪ ᎨᏒᎢ ᏂᏓᏳᏂᎩᏓ ᎣᎦᎵᎰᎰ ᎾᎿ ᏐᏁᎳᏚ ᎢᏍᎪᎯᏧᏈ ᏁᎵᏍᎪ ᏧᏁᎳ ᎤᏕᏘᏴᏌᏗᏒᎢ. --- “ᎯᎠ ᎾᎾᏛᏁᎲ ᎢᎦ ᎤᎵᏍᎨᏓ ᎾᎿ ᏣᎳᎩ ᎠᏰᎵ ᎠᎴ ᎠᎾᎵᏏᏅᏗᏍᎩ ᏂᏧᎵᏍᏔᏅᏒᎢ,” ᎠᏗᏍᎬ ᎤᎬᏫᏳᎯ Bill John Baker. “ᎾᏍᎩᏃ ᏌᏊ ᎾᎿ ᎦᏲᏟ ᏧᏟᏃᎯᏴ ᏓᏓᏁᎸ ᎾᏍᎩ ᎬᏂᎨᏒ ᏂᎬᏁᎲ ᎠᏂᏣᎳᎩ ᎠᏂᏴᏫ ᎤᏂᎲ ᎤᎵᏍᎨᏓ ᎠᏰᎵ ᏚᏙᏢᏒ ᎾᎿ ᏗᎧᎾᏩᏛᏍᏗ ᎠᎴ ᎾᎾᏛᏁᎲᎢ. ᎯᎠ ᎠᏓᏁᎸᎢ ᏗᏟᎶᏍᏙᏗ ᎾᎿ ᎤᏩᏌ ᎠᎵᏍᏕᎵᏍᎩ.” --- ᏌᎵᏂ ᏧᎾᏓᏱᎵᏓᏍᏗ ᎠᏓᏁᎸ ᎠᎪᏪᎳᏅ ᎾᎿ National Register of Historic Places ᎾᎿ ᏐᏁᎳᏚ ᎢᏍᎪᎯᏧᏈ ᎦᎵᏆᏍᎪ ᏑᏓᎵ ᎤᏕᏘᏴᏌᏗᏒᎢ. --- ᎠᏂᎳᏦᏛᏍᎬ ᎠᎾᎵᏏᏅᏗᏍᎬ ᎤᏚᎩ ᎤᏅᎭ ᎤᏂᏍᏆᏗᏍᏗ ᎠᏰᏟ ᎤᏂᎩᏓ ᏚᏂᏃᏗ.

--- ---
09/13/2013 10:02 AM
ᏓᎵᏆ, ᎣᎦᎵᎰᎹ. – ᏦᎢ ᎠᏂᏣᎳᎩ ᎠᏂᏏᎾᏍᏗ ᎤᏃᏢᏅᏗ ᎨᎦᎵᎡᎵᏍᏔᏅ ᎬᎾᏕᎾ ᎠᏁᎯ ᎠᏃᏢᏅᏍᎩ ᎨᏥᎸᏉᏔᏅᎢ ᎯᎠ ᏧᏕᏘᏴᏌᏓ ᎠᎬᏯᏗᏢ ᎠᏂᏣᎳᎩ ᎤᎾᏕᏘᏱᏍᎬ ᎠᏍᏆᎵᏍᎬ ᏗᎦᎸᏫᏍᏓᏁᏗ ᏂᎨᏒᎾ ᏒᎾᏙᏓᏆᏍᏗ ᎠᎵᏍᏆᏗᏍᎬᎢ. --- ᏌᏊ ᎠᏏᎾᏍᏗ ᎠᏑᏫᏍᎬ ᏓᏟᎶᏍᏔᏅᎲᏍᎪ. ᏌᏊ ᎾᎿ ᎠᏕᎳ ᏗᏯᏢᏗ ᎠᏏᎾᏍᏗ ᎪᏢᏅᏍᎩ ᏂᏓᏳᏫᏛᏓ ᎤᎦᎾᏩᎧᎸᎬ ᎢᏗᏢ ᎠᏁᎯ ᎠᏂᎦᏔᎲ ᎤᏲᏢᎢ ᎠᏂᏣᎳᎩ ᏴᏫ ᎠᏁᎲ, ᎠᎴ ᏐᎢ ᎨᏒ ᎢᎯᏯ ᏗᎪᏢᏗᏍᎩ ᎦᏤᏡᎯᏍᏗ ᎠᎴ ᏄᎾᏛᏁᎸᏍᏔᏅ ᎠᎦᏔᎯ. --- ᎠᏑᏫᏍᎬ ᏓᏟᎶᏍᏔᏅᎲᏍᎩ, ᏑᏓᎵᏍᎪ ᏦᎢ ᎢᏳᏕᏘᏴᏓ ᎤᏛᏒ ᎾᎿ ᏍᏗᎵᏫᎵ ᎾᎿ ᏓᏍᎦᎵ ᏍᏚᎦᎩ ᏓᏟᎶᏍᏗᏍᎨ ᎤᏚᏣ ᏧᏟᎶᏍᏔᏅᏅᎢ.ᎤᎪᏛ ᎢᎾᎨ ᏄᏍᏗᏓᏁ ᎤᏒᎯᎮ ᎠᎴ ᎦᏃᎭᎵᏙᎮ ᎤᏚᏓ ᎤᎾᎵᎪᎯ. ᎯᎠ ᎠᏅᏓᏗᏍᎬ ᏌᏊ ᎢᎦ ᏓᏟᎶᏍᏔᏅᎲᏍᎨᎢ. --- ᎾᎥᏂᎨᏍᏗ ᎤᎷᎸ ᏧᏍᏆᏗᏍᏗ ᎦᎸᎳᏗ ᏧᎾᏕᎶᏆᏍᏗ, ᎤᏑᎵᎪᏨ ᏓᏕᎶᏆᏍᎬ ᎠᎴ ᎤᏬᏪᎳᏅ ᎠᎹᏱᏟ ᎠᏂᏲᏍᎩ. Vann ᏭᏪᏙᎸ Vietnam ᎠᏓᎾᏩ ᏚᎵᎪᏅ 1st Calvary Aviation Division ᎾᎿ ᎦᎶᏍᏗ ᎦᎶᏇ ᎬᏗᏍᎩ helicopter, ᏓᏠᏅᏗᏍᎬ ᎠᎴ ᏙᎫᏖᏍᎬ ᎠᏂᏲᏍᎩ ᎾᎿ ᎠᎾᏟᎲ ᎡᎳᏓ. --- ᎢᎤᎷᏣ ᎤᏲᏏᏙᎸ, ᎤᎴᏅᎲ ᏓᏑᏫᏍᎬ ᏗᏟᎶᏍᏗᏍᎬ ᎠᏂᏣᎳᎩ ᏄᎾᏛᏁᎸᏍᏔᏅ ᏧᎾᏓᎴᏅᎯ. ᏃᏊᏃ ᎠᏂᎯᏯ ᎠᎹᏱᏟ ᎠᏁᎲ ᎠᏃᏢᏅᏍᎬ ᎤᏛᏒ ᏚᏓᏃᏣᎸ ᏐᏁᎳᏚ ᎢᏍᎪᎯᏧᏈ ᎦᎵᏆᏍᎪ ᏧᏕᏘᏴᏌᏗᏒ. Vann ᎠᎦᏙᏒ ᏃᏊ ᎠᏂᏴᏫ ᎤᎾᏚᎵᏍᎬ, ᎠᎴ ᎤᎾᎵᎪᏗ ᎤᏩᏛᎲᎢ ᏚᏂᎸᏫᏍᏓᏁᎲ ᏗᏂᎴᏴᏗᏍᎩ ᏚᏙᎥ ᏄᏬᏚᎯ Galleries, ᎣᏂᏃ ᏄᏓᎴ ᏚᏃᎥ ᎾᎿ ᎠᏂᎯᏯ ᎠᎹᏱᏟ ᏗᏟᎶᏍᏔᏅᎯ. Ꮭ ᏳᏬᎯᏤ, Vann’s ᎤᏑᏫᏒᏅ ᎤᏂᏝᎾᎥ ᎾᎿ galleries ᏂᎬ ᎡᎶᎯ, ᎠᏓᏴᎳᏛᏍᎩ ᎾᎿ ᎠᏓᏴᎳᏛᏍᎬ ᎠᎴ movies ᎠᎴ ᏚᏁᏅᏒ ᎠᎴ ᏗᎦᎸᏫᏍᏓᏁᏗ ᎤᏤᏟᏓ ᎤᏂᏩᏍᎩ. --- “ᎢᏳᏃ ᎢᎦᎦᏥᏴᏗ ᏱᎩ ᎠᏂᏴᏫ ᎤᎾᏓᏅᏙ ᎬᏗ ᎤᏂᎪᏩᏛᏗ ᎠᎴ ᎤᎾᏒᏂᏍᏗ ᏗᏂᎦᏙ ᎬᏗ, ᎾᏍᎩᏃ ᏯᎩᏍᏆᏓ,” ᎤᏛᏅ. --- ᎪᎯᎢᎦ, Vann ᎤᏪᏅᏒ ᎤᏬᏢ ᎠᎴ studio ᎾᎿ ᏓᎵᏆ ᏚᏓᏘᎾᎥᏅ. ᏴᏓᎭᏃ ᎡᏙᎵᏙᎰ galleries ᏕᎪᏢᏒ ᏕᏙᎭ ᏂᎬ, ᎠᏎᏃ ᏂᎦᏓᏊ ᎢᏳᏍᏗ ᎤᏬᏢᏅᏅ ᎾᏍᎩ ᎠᏍᏆᏂᎪᏓ ᎠᎴ ᎤᏂᏍᎪᎸᏙ ᎾᎿ ᎠᏏᎳᏕᏫᏒᎢ, ᎠᏠᏯᏍᏗ ᏗᏑᏫᏓ, ᏧᎴᏴᏔᏅ ᎠᎴ ᎦᏲᏟ ᏧᎬᏩᎶᏗ ᏗᏟᎶᏍᏔᏅ. --- “ᏂᎦᏓ ᎾᎿ ᎬᏆᎵᎮᎵᏍᏔᏅ ᏕᎬᎩᏅᏁᎸ ᎾᎿ ᎯᏍᎦᏍᎪ ᏦᎢ ᏧᏕᏘᏴᏓ ᎾᏆᏛᏁᎸ, ᎠᎩᏁᏒ ᏌᏊ ᏂᏓᏳᏅᏅ ᎠᎵᎮᎵᎦ ᎠᎴ ᏣᎳᎩ ᎠᏰᎵ ᏭᎪᏛ ᎦᎵᎡᎵᎬᎢ ᏅᏍᎩᎾ,” ᎠᏗᏍᎬ Vann ᎾᎿᏃᏊ ᎬᎾᏕᎾ ᎠᏁᎯ ᎠᏃᏢᏅᏍᎩ ᎨᏥᎸᏉᏔᏅᎢ ᎨᎳ ᏃᏊ. “ᎢᎦ ᎦᎵᎡᎵᎦ." --- ᎠᏕᎳ ᏗᏯᏢᏗ ᏗᎪᏢᏍᎩ Martha Berry ᎤᏕᏅ ᎠᎴ ᎤᏛᏒ ᎾᎿ ᏔᎳᏏᎢ. ᎤᎵᏏᏃ ᎠᎴ ᎤᏥ ᎬᏪᏲᏅ ᎤᏩᏱᏫᏒᏗ ᎠᎴ ᎤᏬᏚ ᎢᏳᏩᏅᏗ ᎤᏩᏱᏫᏒᏗ ᎾᎿ ᎯᏍᎩ ᎢᏳᏕᏘᏴᏓ, ᎠᎴ ᎣᏂᏃ ᎤᏩᎪᏛ ᎠᏏᎾᏍᏗ ᎤᏩᏱᏫᏒ ᏄᎵᏍᏔᏅ. Berry ᎪᏢᏍᎪ ᏧᏬᏚᎯ ᎠᏕᏯ ᏗᏯᏢᏗ ᏗᎪᏢᏔᏅ ᏕᎦᎶᏗ, ᏗᎳᏑᎶ, ᏗᏓᏠᏍᏗ, ᎠᏂᏂᎨᎾ ᎤᎾᏢᏍᏙᏗ, ᎠᏕᎳ ᏗᎦᎶᏙᏗ ᎠᎴ ᏗᎾᏬ ᏗᎪᏢᏔᏅ ᏗᏓᏠᏍᏗ ᎣᏏ ᏓᏱᎸᎾᏁᎲ ᎤᎦᎾᏩᎧᎸᎬ ᎠᏂᎳᏍᏓᏢ ᎤᏃᏢᏅᏓ, ᎤᏠᏯᏍᏗ ᎠᏂᏣᎳᎩ, ᎠᏂᎫᏌ, ᎠᏂᏣᏗ, ᎠᏂᏥᎦᏌ, ᎠᏂᏏᎹᏃᎵ, Yuchi ᎠᎴ Alabama. ᏚᎸᏫᏍᏓᏁᎲ ᏂᎬᎢ ᎤᏪᏘ ᎤᏂᏍᏆᏂᎪᏙᏗ ᏂᎬᎾᏛ ᎤᏂᏝᎾᎣᎢ. --- “ᎢᎬᏱ ᎠᏆᏛᎦᎾ ᎾᏍᎩ ᎬᏆᏑᏱᏒ, ᎠᏆᏓᏅᏖᎸ ᎣᏍᏓ ᎠᏆᏓᏅᏓᏛ ᎾᏍᎩᏯ ᏥᎧᎵ ᏃᏊ ᏥᎨᏐᎢ. ᏃᏊ ᎦᎷᎦ, ᎠᏆᏕᎯᏌᏅᏊ ᎢᏳᏍᏗ ᏄᎵᏍᏔᏅ,” ᎠᏗᏍᎬ Berry . “ᏂᎪᎯᎸ ᎠᏆᏚᎵᏍᎬ, ᏓᏆᏙᎥ ᎤᎾᏄᎪᏍᏗi. ᎠᏎᏃ ᏃᏊ, Ꮭ Ꮩ ᏓᏆᏙᎥᏊ ᎢᎦᎢ ᏱᎩ. ᏂᎦᏓ ᏂᎦᏥᏚᏁᎭ ᎬᎾᏕᎾ ᎠᏁᎯ ᎠᏃᏢᏅᏍᎩ ᎨᏥᎸᏉᏔᏅᎢ ᎠᎴ ᎠᏂᏣᎳᎩ ᎠᏂᏴᏫ ᎧᎵᎢ. ᎤᏪᎵᎯᏍᏗ ᎠᏆᏓᏅᏔ ᏓᏤᏢ ᏗᎩᎸᏫᏍᏓᏁᏗ, ᏂᎦᏯᎢᏐ ᎢᏳᏍᏗ ᎥᏆᎨᏅᏛ ᎦᎵᎡᎵᎬ ᎠᎴ ᎬᏆᎵᎮᎵᏍᏔᏅ ᎠᏯ.” --- Berry, ᏑᏓᎵᏍᎪ ᎯᏍᎩ ᎢᏳᎶᏘᏴᏓ, Tyler ᏅᏓᎩ ᎡᎯ, ᎤᏩᏌ ᎤᏓᏕᏲᏅ ᎠᏕᎳ ᏗᏓᏢᏓ ᏕᎬᏗᏍᎬ ᎠᎴ ᏂᎦᏯᎢᏐ ᎤᏲᎲ ᎾᎿ ᎢᏗᎬᏁᎵᏓᏍᏗ ᎠᏕᎳ ᏗᏯᏢᏗ ᏗᎪᏢᏗ ᎾᎿ ᎤᎦᎾᏮ ᎧᎸᎬ ᎠᏂᎳᏍᏓᏢ ᎢᏳᏅᏃᏗ. ᎤᏛᏅ ᎠᏂᏣᎳᎩ ᏓᏃᏢᏍᎬ ᏓᏅᏗᏍᎬ ᎠᏕᎳ ᏗᏯᏢᏗ ᏂᏓᏳᏓᎴᏅ ᏓᎾᎵᏱᏗᏍᎬ ᎠᏂᏣᎳᎩ ᎠᏂᏴᏫ ᎤᎤᏃᏢᏁ ᎤᎾᎴᏅᎮ ᎠᎾᎵᏱᏛᎲᏍᎬ ᎾᎿ ᏓᎳᏚ ᎢᏍᎪᎯᏧᏈ ᎤᏕᏘᏴᏌᏗᏒ. ᏕᎵᏙ ᏗᎪᏢᏔᏅ ᎠᏕᎳ ᏗᏯᏢᏗ , ᏔᎷᎩᏍᎩ ᏴᎦ, ᏏᎳᎩ ᎠᏍᏗ ᎠᎴ ᎠᏇᏡᏍᏗ ᎠᎴ ᎠᏄᏬ ᎪᏢᏔᏅ ᎤᏩᏂ ᎠᎾᎵᏱᏗᏍᎨ ᎠᎴ ᎤᏂᏩᏍᎨ ᎾᎿ ᎠᏂᎦᎵᏏᎢ. ᎣᏂᎯᎨᏍᏗ ᎦᎵᏆᏛ ᎢᏍᎪᎯᏧᏈ ᎤᏕᏘᏴᏌᏗᏒ ᎠᏕᎳ ᏗᏯᏢᏗ ᏗᏃᏢᏍᎩ ᏧᏂᎸᏫᏍᏓᏁᎯ ᎣᏍᏓ ᎤᎾᏕᎶᏆᎥ ᎨᏎ ᎤᏃᏢᏅᏗ ᎠᏅᏗᏍᎬ ᎤᎾᎵᏱᏛᏅ ᎠᏅᏗᏍᎬᎢ. --- ᎣᏂᏃ ᏁᎳᏚ ᎢᏍᎪᎯᏧᏈ ᏅᎩᏍᎪᎯ ᎤᏕᏘᏴᏌᏗᏒ, ᎠᏂᏣᎳᎩ ᎠᏕᎳ ᏗᏯᏢᏗ ᎠᏃᏢᏗᏍᎩ ᎠᏃᏢᏅᏍᎬ ᎾᏂᎥ ᎠᏂᏣᎳᎩ ᎾᏍᎩᎾ ᎢᏳᏍᏗ ᎠᏅᏔᏅᏍᎩ ᎤᏂᎦᏲᎶᏤ ᏅᏗᎦᎵᏍᏙᏗᏍᎨ ᎾᎿ ᎨᏥᏱᎳᏫᏛᎲᎢ ᎾᎿ ᎠᏂᏣᎳᎩ ᏂᏓᏳᏓᎴᏅ ᎤᎦᎾᏮ ᎧᎸᎬ ᏚᏧᏁᏅᏒ ᎾᎿ ᎤᏕᏘᏴᏌᏗᏒ ᏁᎳᏚ ᎢᏍᎪᎯᏧᏈ ᏦᏍᎪ ᏧᏁᎳ ᎠᎴ ᏦᏍᎪ ᏐᏁᎳ ᎤᏕᏘᏴᏌᏗᏒᎢ. Berry ᎧᏃᎮᏍᎬ ᎠᏂᏍᏓᏩᏕᎬ ᎾᎿ ᏕᎨᏥᎧᎲᏒ ᎠᏂᏣᎳᎩ ᎠᏂᏴᏫ ᎾᎿ Ꮭ ᎢᎸᏢ ᏳᏙᏢᏎ ᎣᏍᏓ ᎤᏂᏱᎸᏗ ᎠᎴ ᎣᏍᏓ ᏧᎾᏅᏬᏍᏗ ᏯᏛᎾ ᎠᏕᎳ ᎢᏗᎬᏗ ᏗᎳᏑᎶ, ᎠᏓᏠᏍᏗ ᎠᎴ ᏗᏂᏅᏍᎨᎾ ᎢᏧᏅᏃᏗ. --- ᎠᎦᎵᎡᎵᏍᏔᏅ ᏓᏍᏕᎵᏍᎬ ᎤᏲᎯᏍᏗ ᎠᏕᎳ ᏗᏯᏢᏗ ᎾᎿ ᎠᏂᏣᎳᎩ ᎠᏂᏴᏫ ᎠᎴ ᏕᎨᏲᎲᏍᎬ ᎠᏂᏐᎢ ᏄᏍᏛ ᎠᎦᏔᎲᎢ. --- “ᏙᎯᏳ ᏩᎦᎸᎳᏗᏴ ᎠᎦᎵᎡᎵᏍᏗᏍᎬ ᎠᎩᏁᏌ, ᎠᎴ ᎾᏍᎩ ᎠᎩᏁᏌ ᎠᎴ ᎠᎩᏁᏍᏗᎢ, ᏝᏃ ᎤᏍᏗᏊ ᏯᏓᏕᏯᏍᏗ. ᎾᏍᎩᏍᏂ ᎤᎦᎵᏍᏗ, ᎤᎵᎮᎵᏍᏗ, ᎠᎴ ᎤᏚᎩ ᎠᏮᎭ ᎾᏍᎩ ᏫᏗᎦᏛᎢ. ᎠᏆᏚᎵ ᎤᏬᏚ ᎠᏉᏢᏅᏗ ᏧᏓᎴᏅᏓ. ᎠᏆᏚᎵ ᏗᏆᏕᏲᏗ ᎤᎪᏛ ᎠᎴ ᎤᏂᎪᏛ ᎠᏂᏴᏫ ᎾᏍᎩ ᎤᏠᏯ ᎢᏳᎾᏛᏗᎢ, ᎠᎴ ᎠᏆᏚᎵ ᎠᏆᏛᎯᏍᏗ ᎤᎪᏛ ᎠᏆᏕᎶᏆᏍᏗ ᎠᎴ ᎤᏂᎪᏛ ᎪᎯᎩ ᏥᏂᏚᏍᏕ ᎠᏕᎳ ᏗᏯᏢᏗ ᎠᏂᏣᎳᎩ ᏧᏃᏢᏅᎢ. ᎯᎠ ᎤᎵᎮᎵᏍᏗ ᎠᏓᏅᏓᏗᏍᏗ ᎠᏓᎴᏂᏍᎬᏊ,” ᎠᏗᏍᎬ Berry. --- ᎠᏣᎳᎩ ᏗᎦᏤᏡᎯᏍᎩ ᎠᎴ ᏂᏧᎾᏛᏁᎸᏍᏔᏅ ᎤᏄᏔᏂ Tommy Wildcat ᎾᎿ Park Hill ᎡᎯ ᎾᏍᎩ ᏚᏪᏲᎾ Ꭰ.ᏴᏫ ᎾᏍᎩᎾ ᎠᏂᏣᎳᎩ ᏄᎾᏛᏁᎸ ᏂᏓᎬᏩᏓᎴᏅᏓ ᏐᏁᎳᏚ ᎢᏍᎪᎯᏧᏈ ᏁᎵᏍᎪ ᏧᏁᎳ ᎤᏕᏘᏴᏌᏗᏒᎢ. ᎾᏍᎩ ᏣᎳᎩᎯ ᎠᏰᎵ ᏚᎸᏫᏍᏓᏁᎯ ᎾᎿ ᎪᎯᎩ ᏂᏧᎵᏍᏔᏅ ᎤᏅᏔ ᎠᎴ ᎡᏙᎵᏙᎰ ᏂᎬᎢ ᎾᎿ ᏣᎳᎩ ᎠᏰᎵ ᎬᎾᏅᏒ ᎠᎴ ᎤᏩᏌ ᏕᎧᏃᏎᎭ ᏄᏍᏛ ᏗᎩᎶᏒ, ᏃᏩᎴ ᎢᎩᏬᏂᎯᏍᏗ ᎠᎴ ᏅᎵᏍᏔᏅᏅᎢ. ᎾᏍᏊ ᏕᎧᏃᎯᏎᎰ ᏄᎵᏍᏔᏅ ᏗᏣᎳᎩ ᏗᎧᏃᎩᏍᏗ ᏓᏅᏗᏍᎬ ᎯᏍᎩ ᏗᏔᎴᏓ ᏣᎳᎩ ᎦᏤᏡᎯᏍᏗ ᎢᎯᏯ ᎪᏢᏔᏅᎢ, ᎾᏍᎩ ᏕᎪᏢᏍᎪ ᎤᏩᏌ ᏧᏬᏰᏂ ᏧᏮᏔᏅᎯ. --- Wildcat, ᏅᎩᏍᎪ ᏑᏓᎵ ᎢᏳᎶᏘᏴᏓ ᎠᎨᎵᎡᎵᏍᏔᏅ ᎾᏍᎩ “ᏗᎦᏤᏡᎯᏍᏗᏍᎩ ᎤᏕᏘᏴᏌᏗᏒᎢ” ᎾᎿ ᏔᎵ ᏯᎦᏴᎵ ᏧᏕᏘᏴᏌᏗᏒ ᎾᎿ Native American Music Awards. ᎯᎢᏃ ᏧᎩᏍᏔᏅ ᏗᏓᏛᎩᏍᎪ ᏣᎳᎩ ᎠᏰᎵ ᎭᏫᎾᏓᏢ ᎠᎴ ᎤᎪᏓ ᏚᏙᏢᏒ ᎤᏂᏍᏆᏂᎪᏔᏅᎲᏍᏗᎢ ᎾᎿ ᎤᏴᏢ ᎢᏗᏢ ᏣᏥᎢ. --- “ᎢᎦ ᎦᎵᎡᎵᎪ ᎬᎪᎵᎮᎵᏍᏔᏅᎬᎾᏕᎾ ᎠᏁᎯ ᎠᏃᏢᏅᏍᎩ ᎨᏥᎸᏉᏔᏅᎢ. ᎢᎦᎷᎪ ᎾᏍᎩᎾ ᏧᏕᏘᏱᎶᏓ ᎡᏙᏓ (Tom), ᎬᎾᏕᎾ ᎠᎦᏔᏅᎢ ᎨᏒ, ᎾᏍᎩ ᎯᏍᎩᏦᏁ ᏧᏕᏘᏴᏓ ᎠᏕᎶᏆᏍᏗ ᎠᎴ ᏓᏕᏲᏗ ᏗᎦᏓᎴᏅ ᏏᏓᏁᎸ ᎠᎴ ᏧᎾᎵ, ᎠᎴ ᎢᏯᎦᏴᎵ ᏚᏙᏢᏒ ᎠᏇᏙᎸ ᎠᏇᏌ ᎡᏙᏓ ᎣᎩᎾᎵᎪᎯ, ᏏᏓᏁᎸ ᎾᏍᏊ ᏗᏆᎵᎢᏃ,” ᎠᏗᏍᎬ Wildcat. “ᎢᎦᎢ ᎦᎵᎡᎵᎦ ᎯᎠ ᎬᎩᏅᏁᎸᎢ.” --- ᎾᏍᎩ ᎬᎾᏕᎾ ᎠᏁᎯ ᎠᏃᏢᏅᏍᎩ ᎨᏥᎸᏉᏔᏅᎢ ᎠᎢᏒ ᎤᏓᎴᏅᎲ ᏐᏁᎳᏚ ᎢᏍᎪᎯᏧᏈ ᏁᎵᏍᎪ ᏧᏁᎳ ᎤᏕᏘᏴᏌᏗᏒ ᎾᎿ ᏗᎵᎮᎵᏍᏙᏗ ᎠᎴ ᎠᎵᏏᏅᏙᏗ ᎠᎴᏗᏍᏊ ᏂᎦᏯᎢ ᎢᏳᎵᏍᏙᏗ ᏄᏍᏛ ᎠᏂᏏᎾᏒ ᎤᏃᏢᏗ ᎾᏍᎩᏃ ᏧᏁᏲᏗ ᎣᏂ ᎠᏁᎦ ᎠᏂᎳᏍᏓᏢ ᏐᎢᏃ. ᏓᎾᏑᏱᏍᎪ ᏅᏗᎦᎵᏍᏙᏗ ᎬᏂᎨᏒ ᎾᏅᏁᎰ ᎠᏂᎦᏔᎲᎢ ᎾᏍᎩ, ᏄᏍᏛ ᎤᏂᎪᎲ ᎠᎴ ᎤᎾᏅᏔᏅ ᏂᏧᎵᏍᏔᏅᏒ ᎠᎴ ᎠᎾᏚᏓᎸᏍᎪ ᏧᏁᏲᏗ ᏄᏍᏛ ᏄᎾᏛᏁᎸ ᎠᎴ ᎤᏅᏔᏅᏅ ᎠᎵᏏᏅᏙᏗ ᏂᎦᏓ ᎢᎩᏲᎱᏎᏍᏗ ᏂᎨᏒᎾ.

--- ---
09/12/2013 11:00 AM
ᏓᎵᏆ, ᎣᎦᎵᎰᎹ. – ᎾᎿ ᏚᎵᏍᏗ ᏁᎳᏚᏏᏁ ᎠᎦᏅᏓ ᏗᎧᏃᎩᏍᎩ Charley Pride ᎠᎴ “ᎾᎿ ᎠᏂᏁᎬ” ᎬᏂᎨᏒᎢ, ᎾᎿ Swon ᏓᎾᏓᏅᏟ, ᎾᎿ ᏓᏂᏃᎩᏍᎨᏍᏗ ᎠᏎᏊᏃ ᎨᏎᏗ ᏣᎳᎩ ᎠᏰᎵ ᎾᎿ ᏠᎨᏏ ᎤᏕᎵᎬ ᎢᏗᏢ ᎾᎿ W.W. Keeler Complex. --- “ᏙᎯᏳ ᎣᏣᎵᎮᎵᎦ ᎾᏍᎩ ᏗᏂᏃᎩᏍᎩ ᏥᏛᏂᎷᏥ, ᎠᎴ ᎫᏐ ᏬᏌᏂᏴ, ᏓᎾᎶᎲᏍᎨᏍᏗ ᏣᎳᎩ ᎠᏰᎵ, ᎾᎿ ᎢᎦᏅᏔ ᏚᎾᏓᏃᏣᎸ ᏙᏛᎦᎵᏥ ᏂᎬᎢ ᏗᎦᏍᎩᎶ ᎾᎿ ᏣᎳᎩ ᎠᏰᎵ ᎦᏙᎯ,” ᎤᏛᏅ ᎤᎬᏫᏳᎯ Bill John Baker. “ᎣᎦᏚᎵᏍᎬ ᏦᏣᏘᏃᎯᏍᏗ ᎯᎠ ᏧᎾᏓᏃᏣᏟ ᎾᎿ ᏧᏂᎸᏫᏍᏓᏁᎯ, ᎠᎴ ᎤᎪᏗᏓ ᏍᎦᏚᎩ ᎠᏁᎲ ᏦᏥᏃᎯᏎᏗ ᎣᏣᎵᎮᎵᎬ ᎣᏍᏓ ᎨᏒ ᎾᎿ ᏦᎢ ᏧᏕᏘᏴᏓ.” --- ᎾᎿ ᏂᎦᏚ ᎢᏳᏕᏘᏴᏓ, Pride ᎤᏩᏎ ᏗᎧᏃᎩᏍᏙᏗ ᎾᎿ Sears and Roebuck ᎪᏪᎵ ᎠᏓᏅᏒᏙᏗ ᎠᎴ ᎤᏩᏌ ᎤᏓᏕᏲᏁ ᏧᏁᎶᏗ ᎾᎿ ᏚᏛᏓᏍᏛ ᏓᏂᏃᎩᏍᎩ radioᎢ. ᎾᎿ ᏐᏁᎳᏚ ᎢᏍᎪᎯᏧᏈ ᏑᏓᎵᏍᎪ ᏑᏓᎵ ᎤᏕᏘᏴᏌᏗᏒ, ᎠᎪᏪᎳᏁ RCA Records ᎠᎴ ᏄᎵᏍᏔᏅ ᎢᏳᎵᏍᏔᏅ ᏂᎨᏒᎾ ᎾᎿ ᏗᏂᏃᎩᏍᎩ ᎠᏁᎲ ᎢᎬᏱ African-American superstar. ᎾᎿ Grammy Award-winner, Grand Ole Opry ᎨᎳ ᎠᎴ CMA “Entertainer of the Year” ᎠᎦᏅᏘ ᏚᏃᎩᏍᏒ “Kiss An Angel Good Morning,” “Is Anybody Goin’ to San Antone” ᎠᎴ “Just Between You and Me.” --- Zach ᎠᎴ Colton Swon ᎤᏒᎯᏓᏊ ᏚᎾᏓᏃᏣᎳᏅ ᎾᎿ finalists on NBC’S “ᎾᎿ ᎠᏂᏁᎬ” ᏓᏘᏂᏙᎲᏃ Blake Shelton ᎨᏒᎢ. ᎾᏍᎩᏃ ᎣᎦᎵᎰᎹ ᎠᏁᎯᏯ ᎤᎾᎴᏅᎲ ᎾᏍᎩ ᎾᎾᏛᏁᎲ ᏓᏂᏃᎩᏍᎩ ᎢᏧᎾᏕᏘᏴᏓ ᏐᏁᎳ ᎠᎴ ᏌᏚ, ᎠᏁᎶᎵᏙᎲ ᏓᏂᏍᏓᏩᏗᏙᎲ ᏧᏂᎦᏴᎵᎨ ᎤᎦᎾᏮ ᎧᏃᎮᏛ Exodus ᏧᎾᏙᎩᏓ ᏗᏂᏃᎩᏍᎩ ᎤᎾᏓᏡᎩ ᎨᏒᎢ. ᎣᎾᏊᏃ ᎢᏳᏍᏗ ᎤᎾᎵᏍᏓᏩᏛᏒ, ᏓᏂᏃᎩᏍᎩ ᏂᎦᎥ Elvis ᏧᏃᎩᏓ ᎾᎿ Frank Sinatra ᎢᏍᏗ ᎾᎣ ᏙᏆᎴᎷ ᏧᎴᏫᏍᏗᎢ. --- ᎾᏍᎩᏃ ᎯᏍᎩ ᎠᏰᏟ ᏒᎯᏱᏯ ᎠᏓᎴᏂᏍᎨᏍᏗ ᎾᏂᎥ ᎬᏩᏁᏓᏍᏗ, ᎾᏍᎩ ᎠᏂᎷᎦ ᏕᏥᏃᏢ ᏧᏁᎦᎭ ᎠᎴ ᏗᎦᏍᎩᎶ ᎾᎿ ᏙᏯᏗᏢ ᎨᏎᏍᏗ. Ꮭ ᎤᏁᏍᏓᎳ ᏗᎦᎸᏙᏗ ᎠᎴ ᎪᎱᏍᏗ ᎠᏓᏴᏍᏕᏍᎩ ᏳᎵᏍᎪᎸᏕᏍᏗ. ᎠᎵᏍᏓᏴᏗ ᏩᎩᏍᏗ ᏚᏂᏍᎩᎴᏍᏗ ᎠᎴ ᏗᏓᏣᏁᏗ ᎨᏒ ᎤᎪᏗ ᎠᎵᏍᎪᎸᏓ.

--- ---
09/05/2013 08:41 AM
Anadarko, ᎣᎦᎵᎰᎹ. – ᎤᏤᏟᏓ ᎤᏩᏌ ᎤᏝᎾᎢ ᎾᎿ ᎪᎯᏊ ᎢᏴ ᏥᎩ ᏧᏑᏫᏓ, ᏧᏟᎶᏔᏅᏅ ᎠᎴ ᏗᎵᏍᏔᏅ media ᏧᏟᎶᏍᏔᏅ ᎠᏣᎳᎩ ᏗᎶᏍᏔᏅᎲᏍᎩ Roy Boney Jr. ᎾᏍᎩᎾ ᏭᏠᎾᎢ ᏚᎵᏍᏗ ᏔᎵᏍᎪ ᏌᏊᎯᏳ ᎯᏣᎳᎩᎯᏓ ᎾᎿ Rosemary Ellison Gallery ᎭᏫᎾᏗᏢ ᎤᎦᎾᏮ Plains Indain Museem. --- Boney ᎾᏍᎩ ᎧᎵ ᏣᎳᎩ ᎨᎳ ᏣᎳᎩ ᎠᏰᎵ ᎠᎴ ᏧᎸᏫᏍᏓᏁᎯ ᎾᎿ ᏣᎳᎩ ᎠᏰᎵ ᏧᎾᏕᎶᏆᏍᏗ ᏗᏂᏍᏕᎵᏍᎩ ᎤᎾᏓᎷᎬ. ᏧᏓᏒᏅᏃ ᏓᏌᏍᏛᎢ ᎠᎴ ᎠᎦᎵᎡᎵᏍᏔᏅ ᎾᏍᎩᎾ ᏧᏟᎶᏍᏔᏅᏅ ᎾᏍᎩ ᎬᏂᎨᏒ ᎢᏳᎵᏍᏔᏅ ᏗᎬᏩᏓᏗᏫᏍᏗ ᏍᎦᏚᎩ ᎠᎴ ᏂᎬᎾᏛᎢ, ᎠᏠᏯᏍᏗ Art en Capital Salon du Dessin et de la Peinture a` l` Eau ᎤᏍᏆᎸᎲ ᎾᎿ historic Grand Palais in Paris, France. --- ᎯᎠ ᎤᏝᎾᎥ ᏄᏍᏛᎢ ᎾᎿ ᎦᏟᏌᏅ ᏧᏟᎶᏍᏔᏅᏅ ᎾᏍᎩᎾ ᏗᎳᏏᏛ ᏣᎳᎩ ᏗᎦᏃᎮᏢᏅ, ᎦᏬᏂᎯᏍᏗ ᎠᎴ ᎪᎯᎩ ᏂᏧᎵᏍᏔᏅᏍᏔᏅ ᏗᎵᏍᏔᏅ ᏃᏊ ᎨᏒ ᎢᏧᏓᎴ ᏯᏛᎾ science fiction ᎠᎴ rock music. --- ᏌᏊ ᎠᏑᏫᏒᎢ ᏗᎪᏓ “ ᎪᎯᏓ ᎠᎴᏂᏓᏍᏗ ᎠᎴ ᎢᏳᎵᏍᏙᏗ)” ᎧᏃᎮᎯ ᏏᏉᏯ, ᏧᏬᏢᏅ ᎾᏍᎩ ᏣᎳᎩ ᏚᏃᏴᎬ ᏗᎪᏪᎶᏙᏗ, ᎤᏌᎳᏓ ᎤᏬᏱᏂ ᎤᏠᏯ “Ꮩ” Spock ᎤᏔᏅ ᎾᎿ Star Trek ᎠᏓᏴᎵᏛᏍᎬᎢ ᎠᎴ ᏧᎾᏓᏴᎵᏙᏗᎢ. ᏐᎢ ᎤᏑᏫᏓ ᏧᏬᏓ “ᎫᏚᏩ ᏅᏙ ᏒᏃᏱ ᎡᎯ” ᎾᎿ ᏣᎳᎩ ᎧᏃᎮᏢᏅ ᎾᎿ ᏩᎶᏏ ᏣᎩᏍᎬ ᏅᏙ ᎾᏍᎩᎾ ᏅᏙ ᏣᏲᎶᎪ ᎠᎴ ᏣᎵᏏᎲᏍᎪ ᏓᏟᎶᏍᏗᏍᎪ ᎾᏍᎩ ᏧᏓᏃᏤᏟ ᎾᏍᎩᎾ rocket ᏧᏬᎭᏎ ᏧᏟᏗᏤ ᏅᏙ ᎠᎦᏙᎵ ᎤᎪᎲᎢ ᎾᎿ ᎡᏠᏪ ᎠᏓᏴᎵᏛᏍᎩ “ᏧᏁᎳᏕ ᏅᏓ ᏗᎧᎸ ᏧᏪᏅᏎᎢ.” ᏗᏐᎢ, ᏯᏛᎾ ‘ᏳᏕᏯᎳ ᎤᏠᏌᏛ ᏧᏓᎴᏅᏓ ᏂᎦᎵᏍᏔᏅᏍᎪ,” Ꮭ ᏳᏩᏎᎯ Science fiction ᎾᏍᎩᏂ ᎧᏃᎮ ᏏᏓᏁᎸ ᎤᏂᏃᎮᏓ ᎬᎾᏤᎸᏍᎩ. --- Boney ᏱᏚᏟᎶᏍᏔᏅᏅ ᎾᏍᎩ ᎠᏓᏅᏖᏍᎪ ᎤᏂᏃᎮᏢᏅᎢ. --- “ᏗᎦᏟᎶᏍᏔᏅᎲᏍᎩ ᎠᎴ ᏥᏣᎳᎩ,” ᎠᏗᏍᎬ Boney. “ ᎠᏯᏃ ᎨᏒ ᎾᏍᎩ ᏔᎵ ᏓᎵᎪᎲᏍᎦ. Ꮭ ᏱᏗᎦᎦᎴᏅᏓ ᏌᏊ ᎾᏃ ᏐᎢ. ᏂᏗᎦᎵᏍᏙᏗᏍᎬ ᏱᏓᏆᏟᎶᏍᏔᏅ ᎾᎿ ᎧᏃᎮᏍᎪ ᏓᏆᏛᎦᏅ ᎠᏆᏛᏏᏗᏒᎢ ᎠᎴ ᏱᏓᏆᏟᎶᏍᏔᏅ ᎾᎿ ᏂᏕᎬᏗᏍᎪ ᏃᏊ ᎤᏂᏍᏆᏂᎪᎯᏍᏗ ᎠᎴ ᎠᎾᎴᏂᏙᎲᎢ. ᎠᏂᏣᎳᎩ ᎾᏍᎩ ᎠᏂᏴᏫ ᎠᏎ ᎠᏂᎾᏄᎪᎪ ᎠᎴ ᏓᎾᏛᏍᎪ ᎾᏍᎩ ᎠᏓᏁᏟᏴᏍᎬᎢ. ᎾᏍᎩ ᎠᏆᏚᎵ ᏕᎦᏟᎶᏍᏔᏅᎲᏍᎬ ᎢᏠᏯ ᎢᏳᎵᏍᏙᏗᎢ.” --- ᎤᏩᏉᎥ ᎾᏍᎩ ᎠᎵᎮᎵᎬ ᎾᏍᎩ ᎬᏂᎨᏒ ᎢᎬᏩᏗ ᎨᏒ ᏧᏟᎶᏍᏔᏅᏅ ᎾᎿ ᎤᎦᎾᏮ Plains ᎠᏂᏴᏫᏯ ᎤᏂᏍᏆᏂᎪᏔᏅᎲᏍᏗᎢ. --- “ᎾᏍᎩᏃ ᏥᏣᎳᎩ ᏗᎦᏟᎶᏍᏔᏅᎲᏍᎩ, ᎪᎵᎪ ᏄᎵᏍᎨᏗᏴ ᎾᎿ Museum ᎾᎿ ᎠᏁᎯᏯ ᏗᎾᏟᎶᏍᏔᏅᎲᏍᎩ. ᏂᎦᏓᏊ ᎢᏳᏍᏗ ᎢᎾ ᎢᏗᏥᏘ ᏧᏃᏢᏅ ᎾᎿ ᎠᏁᎯᏯ ᎤᏃᏢᏅᏅ ᎾᎿ ᎬᏂᎨᏒ ᏂᎬᏃ ᎤᏂᎾᎣ ᏯᏛᎾ ᏧᎾᏙᎥᏓ T.C.Canon ᎠᎴ Allan Houser. ᎪᎯᎦ ᎾᏂᏃᎮᏍᎪ ᎾᎿ ᎬᏂᎨᏒ ᎾᏅᏁᎲ ᎠᏁᎯᏯ ᏗᎾᏟᎶᏍᏔᏅᎲᏍᎩ, ᎠᎴ ᎦᎵᎡᎵᎪ ᎾᏍᎩ ᎤᎾᎵᏍᎪᎸᏔᏅ ᎬᏬᏎᎸ ᎾᎿ ᎬᏂᎨᏒ ᎠᎩᏝᏅᏗ ᏴᏫ ᎤᏂᎪᏩᏛᏗ ᏗᏆᏟᎶᏍᏔᏅᏅ,” ᎤᏛᏅᎢ. --- ᎠᏛᏗ ᎾᏍᎩ ᎯᎠ ᎠᏝᏅᎥ ᎠᎴ ᎤᏂᏍᏆᏂᎪᏔᏅᎲᏍᏗ, email Bambi Allen at bambi_allen@ios.doi.gov or call 405-247-6221. --- ᎾᎿ museum ᎤᏂᏍᏆᏂᎪᏗᏓᏅ ᎤᎪᏗ ᏧᏓᎴᏅᏓ ᎾᎿ ᎤᏕᎵᎬ ᎣᎦᎵᎰᎹ ᎠᏂᎳᏍᏓᏢ ᎠᏂᏴᏫ, ᎠᏠᏯᏍᏗ ᎾᏍᎩ Kiowa, Comanche, Kiowa-Apache, Southern Cheyenne, Southern Arapaho, Wichita, Caddo, Delawares ᎠᎴ Fort Sill Apache. ᎾᏍᎩ ᏄᏍᏛ ᏓᎾᎾᏬᏍᎬ, ᎤᎾᎵᏍᎦᏍᏙᏗ, ᎤᎾᎵᏍᏙᏗ, ᏧᎾᏍᏗ ᏧᏂᏲᏙᏓ ᎠᎴ ᏧᎾᏁᎶᏙᏗ ᎾᏍᎩ ᎤᏍᏆᏂᎪᏙᎢ. --- ᎾᎿ ᎤᏂᏍᏆᏂᎪᏔᏅᎲᏍᏗ ᎾᏍᎩ ᎤᏂᏩᏛᎲ ᎠᎴ ᎤᎾᏁᏍᎨᎲᎢ ᏐᏁᎳᏛ ᎢᏍᎪᎯᏧᏈ ᏅᎩᏍᎪ ᎦᎵᏉᎩ ᎠᎴ ᏅᎩᏍᎪ ᏧᏁᎳ ᎤᏕᏘᏴᏌᏗᏒᎢ ᏂᏓᏳᏓᎴᏅ ᏩᏥᏂ ᎠᎴ ᎣᎦᎵᎰᎹ ᏍᎦᏚᎩ ᎠᎾᏓᏅᏖᎵᏙ ᎠᏂᏅᎢ ᏚᎾᎵᎪᏒ ᏓᎾᎵᏍᏕᎵᏍᎬᎢ ᏄᎵᏍᏔᎾ.

--- ---
08/29/2013 08:47 AM
ᏩᏒᏓᏃᎢ – ᎯᏍᎩ ᏯᏂ ᎠᏁᎯᏯ ᎠᎹᎵᎧ ᎾᎿ Montana, Texas, California ᎠᎴ North Carolina ᎾᎿ ᎬᏂᎨᏒ ᎢᏳᎵᏍᏔᏅ ᎤᎾᏓᏒᏅ ᎾᎿ Holland &amp; Knight Charitable Foundation’s 2013 ᎤᏕᏘᏴᏌᏗᏒ ᏗᎾᏛᏍᎩ ᎠᏁᎯᏯ ᏗᏃᏪᎵᏍᎩ ᎡᏎᎢ ᎠᎾᏓᎪᎾᏗᏍᎬᎢ. --- ᏌᏊ ᎤᏓᏒᎾ ᎯᎠ Constance Owl ᎾᎿ ᎧᎸᎬ ᎡᎯ Eastern Band ᎠᏂᏣᎳᎩ ᎠᏂᏴᏫᏯ ᎾᎿ Murphy, N.C ᎡᎯ. ᏐᎢᏃ ᎤᏓᏒᏅ ᎯᎠ Kaitlyn Boy ᏂᏓᏳᎶᏒ Blackfeet ᎠᏰᎵ Heart Butte ᎾᎿ Montana, Taylor Archuleta ᎾᎿ ᎠᏂᏣᏗ ᎠᏰᎵ ᎾᎿ Stockton, Calif., Shanice Britton of the ᎦᏐᏆᎸ ᎤᎨᏓᎵᏴ ᎠᏂᏴᏫᏯ ᎤᏂᎳᏍᏓᏢ in Covelo, Calif., ᎠᎴ Morgon Gray ᎾᎿ Chickasaw ᎠᏰᎵ ᎾᎿ San Antonio. --- ᎯᎠ ᎠᎾᏓᎪᎾᏗᏍᎬ ᎤᏃᏢᏅ ᎾᎿ ᏔᎵ ᏯᎦᏴᎵ ᏑᏓᎵ ᏧᏕᏘᏴᏌᏗᏒ ᎤᎾᏬᎯᎵᏴᏓ ᎾᎿ ᎤᏦᏎᏗ ᏄᎵᏍᏔᏂᏙᎸ ᎾᎿ ᎤᎾᎵᏏᏅᏔᏅ ᎤᏙᏢᏒ ᎾᏍᎩ ᎩᎦᎨ ᎥᏓᎵ band of Chippewa ᏂᏴᏫᏯᎢ. ᎤᎾᎦᏎᏍᏔᏅᏃ ᏄᏍᏛ ᎤᎾᏕᏅ ᎠᏂᎯᏯ ᎠᎹᎵᎧ ᎤᎾᏕᏅ ᎠᎴ ᏄᏍᏛ ᏧᏂᎶᏒᎢ ᎠᎴ ᎤᏂᎦᏛᎴᏏᏙᎸᎢ ᎠᎹᏱᏟ ᎠᏴᏫᏯ ᎩᎳ ᎠᏛᏍᎩ ᎤᏬᏂᏒ ᎯᎠ ᎤᎵᏍᎨᏓ ᏄᎵᏍᏔᏅᏅ ᎡᎲ ᏍᎩᏚᎩ. ᎯᎢᎾ ᎠᎾᏓᎪᎾᏗᏍᎬ ᎤᎵᏍᏚᎢᏓ ᎦᎸᎳᏗ ᏗᏂᏂᏃᏙ ᏗᎾᏕᎶᏆᏍᎩ ᏂᏙᏓᏳᏂᎶᏒ ᏂᎦᏓ ᎠᏂᎳᏍᏓᏢ ᏗᏍᎦᏚᏈ. --- ᎯᎠ ᏧᏕᏘᏴᏌᏛ ᎧᏃᎮᏗ ᎨᏒᎢ ᏦᏪᎶᏗ ᎪᎱᏍᏗ ᎤᎵᏍᏔᏅᏅ ᎾᎿ ᎪᏪᎵᏍᎩ ᏍᎦᏚᎩ ᎡᎲᎢ ᎠᎴ ᎧᎵ ᎤᏂᏃᎮᏓ ᎢᏳᏍᏓ ᎤᏛᎩ ᎤᏅᏒ ᎤᏂᏍᏕᎸᏗ ᎾᎿ ᏍᎦᏚᎩ ᎤᎾᏬᎯᎵ ᎠᎴ ᏓᏤᎸ ᎢᎬᏗ ᎤᏩᎪᏗᏗᏒᎢ. --- The Holland &amp;Knight Charitable Foundation ᎤᎾᎵᎪᏅ Smithsonian Institution National Museum ᎾᎿ ᎠᎹᎵᎧ ᎠᏂᏴᏫᏯ ᎤᎾᏓᏅᏖᎵ ᎠᎴ ᎤᎾᎴᏅᏗ ᎪᎱᏍᏗ ᏓᎾᏕᎶᏆᏍᎬ ᏒᎾᏙᏓᏆᏍᏗ. ᏂᎦᏓ ᎤᎾᏓᏒᏅ ᏧᏃᏪᎳᏅ ᎨᎪᏎᎸ ᎤᏁᎳᏗᏓᏍᏗ ᏂᎦᏓ ᎠᏈᏴᏓ ᏭᏁᏓᏍᏗ ᏩᏒᏓᏃ D.C ᏒᎾᏙᏓᏆᏍᏗ ᎢᎪᎯᏓ, ᎦᏰᏉᏂ ᏍᎩᎦᏚᏏᏁ ᎠᎴᏂᏍᎩ. --- ᎢᏳᎾᏛᏁᎵᏓᏍᏗ ᎪᏪᎵ ᎠᏠᏯᏍᏗ ᎾᏍᎩ ᎨᎦᎵᎡᎵᏍᏗᏍᎬ ᎤᏍᏆᎶᏗ ᎾᎿ National Museum of the American Indian, ᏭᏁᏓᏍᏗᏃ NMAI Cultural Resource Center ᎾᎿ ᎠᏂᎳᏍᏓᏢ ᎠᏂᎦᏖᏃᎵᏙᎲᎢ ᎠᎴ ᎤᎾᎦᏎᏍᏙᏗ ᏗᏕᎶᏆᏍᏙᏗ ᏓᏍᏆᎵᏍᎬ ᎠᎴ ᎤᏂᎶᎯᏍᏗ ᎾᎿ U.S Captiol. ᎾᏍᎩ ᎤᏓᏒᏅ ᏙᏛᎩᏏ ᏔᎵ ᏯᎦᏴᎵ ᎯᏍᎩᏧᏈ ᎢᎦ ᏧᎾᏕᎶᏆᏍᏙᏗ ᎤᎾᏈᏴ ᎦᎸᎳᏗ ᏧᎾᏕᎶᏆᏍᏗ ᎠᎴ ᏩᎦᎸᎳᏗᏴ ᏧᎾᏕᎶᏆᏍᏗ ᎤᎾᏑᏱᏓ.

--- ---
08/27/2013 12:57 PM
ᎪᎢ, ᎣᎦᎵᎰᎹ.
 – ᏣᎳᎩ ᎠᏰᎵ ᎤᏃᏢᏅᏗ ᏧᏂᎸᏫᏍᏓᏁᎯ ᎾᎿ ᎦᎶᏂ ᎤᏂᏟᏌᏅ ᎠᎴ ᏭᏂᏅᎢ ᎤᎪᏛ ᎾᏃ ᏅᎩᏧᏈ ᏗᎾᏕᎶᏆᏍᎩ ᎤᏅᏔᏅᏗ ᎾᎿ ᎪᎢ ᏧᎾᏕᎶᏆᏍᏗᎢ ᎾᎿ Adair ᏍᎦᏚᎩ ᎤᏂᏍᏕᎵᏍᎩ ᎾᎿ ᎢᏤ ᎠᎾᎴᏂᏍᎬ ᏧᎾᏕᎶᏆᏍᏗᎢ ᎯᎠ ᏧᏕᏘᏴᏌᏗ ᎠᎴ ᎢᏤ ᏧᎾᏕᎶᏆᏍᏗᎢ.
 --- “ᎢᎦ ᎣᏣᎵᎮᎵᎦ ᎾᏍᎩ ᎢᎦᏲᎦᏛᏗ ᏗᎦᏲᏥᏍᏕᎸᏗ ᎾᎥ ᎠᏁᎯ ᏗᎾᏕᎶᏆᏍᎩ,”
  CNI ᏧᎸᏫᏍᏓᏁᎯ ᎠᏗᏍᎬ Donivan Riddle.
   “ᎠᏆᏅᏛᏃ ᏧᏂᎸᏫᏍᏓᏁᎯ ᏓᎬᎩᏍᏕᎸᎯᏒ ᎢᎦ ᏄᏂᏤᎲᎢ, ᎠᏎᏃ Ꮭ ᏱᎨᎵᏍᎬ ᎾᏍᎩ ᎢᎦ ᎣᎩᏟᏐᏗᎢ.”
 --- ᎤᎾᎵᏍᎪᎸᏔᏅ ᎤᎷᏨ ᏙᎯᏳ ᎣᏍᏓ ᏄᎵᏍᏔᏅ ᏧᎾᏕᎶᏆᏍᏗ, ᎾᏍᎩ ᎣᏍᏓ ᏄᎾᎵᏍᏓᏁᎸ ᏗᎾᏕᎶᏆᏍᎩ ᏧᎾᏍᏗ ᏅᎩ ᎠᎴ ᎯᏍᎩ ᏳᎾᏕᏘᏴᏓ ᏃᎴ ᏧᏁᎵᏁ ᏗᏂᏂᏙᎯ ᎢᏯᏍᏗ.
  ᎦᎶᏂ ᎧᎸ ᎾᎿ ᏅᎩ ᎾᏕᏘᏯ ᏧᎪᏅ ᏧᎾᏕᎶᏆᏍᏗ ᎠᏓᏁᎸ ᏂᎦᏓ ᎭᏫᎾ, ᎾᎿ ᏑᏓᎵᏍᎪ ᏳᏕᏘᏴᏓ ᎠᏓᏁᎸ ᎠᎴ ᎾᎿ ᏍᎦᏚᎩ ᎠᏕᎳ ᎠᏂᏟᏏᏍᎬᏊ ᎤᎾᎵᏍᏕᎸᏙᏛ ᎠᎴ ᏍᎦᏚᎩ ᎬᏩᏂᏍᏕᎵᏍᎬᎢ.
 --- ᏧᎾᏕᎶᏆᏍᏗ ᎠᏂᏁᏥᏙ ᎠᎾᏗᏍᎬ ᏗᎾᏕᎶᏆᏍᎩ ᎠᎴ ᏏᏓᏁᎸ ᏚᎾᏙᏢᏒ ᏄᏓᎴ ᏂᏚᎵᏍᏔᏅ ᎠᎴ ᎠᎾᎵᎮᎵᎪ ᎾᎿ ᎢᏤ ᎤᎾᏓᏁᎸ ᎾᎿ ᎤᏍᏗ ᎨᏒᎢ, ᏗᎲᏏᏓᏍᏗ ᏓᏅᏗᏍᎬ ᏧᎪᏅ ᎤᏅᏙᏗ.
  ᎠᏎᏍᎩᏂᏃ, ᎤᏄᏓᎸᎢ ᏳᏂᎩᏌ ᎤᏅᏔᏂᏓᏍᏗ ᎤᏩᏌ , Ꮭ ᏗᎦᏍᎩᎶ ᎠᎴ ᏧᏃᏪᎶᏗ, ᎤᏅᏙᏗ ᎠᎴ ᎪᏪᎵ ᏱᎩ.
 --- “ ᎾᏃ ᏄᎾᏓᏅᏘᏴ ᎣᏥᎪᏩᏘᏍᎬ ᏙᎯᏳ ᎠᎵᎮᎵᏍᏗ,” ᎠᏗᏍᎬᎢ Denton Hardbarger, ᎪᎢ ᏧᎾᏍᏗᎧᏂ ᏧᎾᏕᎶᏆᏍᏗ ᏄᎬᏫᏳᏒ ᎾᎿ ᏗᎾᏕᎶᏆᏍᎩ ᎨᏒᎢ. “ᎢᎦᏃ ᎤᎪᏛ ᎾᏃ ᏄᏍᏛ ᎣᎦᏓᏅᏖᎸᎢ. ᎠᏆᏅᏔᏃ ᏗᏂᏲᏟ ᎢᎦ ᏛᎾᎵᎮᎵᏥ ᏂᎦᏓ.”
 --- ᎪᎢ ᏧᎾᏕᎶᏆᏍᏗ ᎾᏍᎩ ᎠᏂᎩᎠ ᎤᎾᎵᏍᎪᎸᏔᏅ ᎾᎿ ᏗᏤ ᎠᎴ ᏗᎬᏔᏅ ᏗᎪᏪᎵ ᎠᏓᏅᏖᎸ ᎾᎿ ᎩᎳ ᎠᎾᎴᏂᏍᎩ ᏗᎾᏕᎶᏆᏍᎩ ᎠᎴ ᏧᏁᎵᏁ ᏗᏂᏂᏙᏗ ᎢᏍᏗ ᏧᏂᎧᎵᎢᏍᏗᎢ ᎪᏪᎵ ᏗᏢᏗ ᎾᎿ ᎢᏤ ᎤᏃᏢᏒ ᎪᏪᎵ ᏧᏂᎪᎵᏱᏗᎢ.
  ᎠᏁᎳ ᎾᎿ ᎾᎥ ᏚᏃᏢᏒ Vietnam ᎤᏂᏲᏏᏙᎸ ᎠᎹᎵᎧ ᎾᏍᎩ ᎤᎾᎵᏍᎪᎸᏔᏅ ᏦᎢᏧᏈ ᎠᏕᎸ ᏗᏎᎯᏍᏗ ᏂᎦᏓ ᎠᏠᏯᏍᏗ ᎤᏂᏟᏌᏅᎢ ᎾᎿ CNI.
 --- ᎤᎪᏛ ᎠᏕᎶᎰᎯᏍᏗ ᏲᏚᎵ ᎾᎿ ᎠᎵᏍᎪᎸᏙᏗ, ᎠᎭᏂ ᏫᏣᏟᏃᎮᏓ 918-696-7768.

--- ---
08/22/2013 08:51 AM
ᏓᎵᏆ, ᎣᎦᎵᎰᎹ. – ᎾᎿ ᏣᎳᎩ ᎠᏰᎵ ᎤᏬᏪᎳᏅ ᎯᏍᎩᏦᏁ ᏧᏕᏘᏴᏓ ᎤᏓᏙᎵᏍᏗ ᎾᏍᎩ ᎦᎶᏂ ᏧᏁᎵᏁ ᎾᎿ ᎦᏚᎲ ᏓᎵᏆ ᎤᏃᏢᏗ ᎠᎹ ᏧᎾᏁᎶᏙᏗ ᎤᏂᏱᏍᏛᏗ ᎠᏎᏊ ᎨᏎᏍᏗ ᏂᎦᏓ ᏍᎦᏚᎩ ᎠᏁᎳ-- ᎠᏂᏣᎳᎩ ᎠᎴ ᎠᏂᏣᎳᎩ ᏂᎨᏒᎾ. --- ᏚᎾᏙᎵᏤᎸᎾᎿ ᏣᎳᎩ ᎠᏰᎵ ᏗᏂᎴᏴᏗᏍᎩ ᏫᏚᏂᏲᏒᎢ, ᎾᎿ ᏚᎾᏓᏁᏤᎸ ᎾᎿ ᎦᏚᎲ ᎠᎵᏍᎪᎸᏗᏍᎬ ᎠᏂᏁᏥᏙᎯ ᎤᏃᏢᏗ ᎠᎼᎯ ᏧᎾᏁᎶᏙᏗ ᎾᎿ .72 ᎢᏳᏟᎶᏓ ᎾᎿ ᎠᏂᎳᏍᏓᏢ ᎤᎾᏤᎵ ᎦᏙᎯ ᏗᎦᏚᎲ ᎤᏂᎲᎢ. --- “ᎾᎿ ᎦᏚᎲ ᏛᎾᏙᎵᏏ ᎤᏠᏅᏛ ᎾᎿ ᎤᏃᏍᏗ ᏑᏕᏘᏴᏓ ᏧᎬᏩᎶᏗ,” ᎪᏪᎸᎢ ᎪᏪᎵ ᏧᏂᏲᏒᎢ. --- ᎠᎹ ᏧᎾᏁᎶᏙᏗ ᎠᏱᏍᏓᎥᎢ, ᎾᏍᎩ Ꮭ Ꮟ ᏱᏚᏙᎠ, ᎤᏃᎸᏗᏃ ᎤᏅᏏᏴ Downing ᎠᎴ ᎠᎹ ᏕᎦᏅᏅᎢ. ᎦᏚᎲ ᎤᎬᏫᏳᎯ Jason Nichols ᎤᏛᏅ ᎾᎿ ᎠᏃᏪᎵᏍᎬ ᎾᏍᎩ ᎤᏂᏃᎮᏢ ᎤᏃᏢᏗ ᎯᎠ ᏧᎾᏁᎶᏗᎢ ᎡᎵᏊ ᎾᎿ ᎠᏅᏱ ᎠᎴ ᎢᎬᏱᏊ ᎧᏬᏂ ᏔᎵ ᏯᎦᏴᎵ ᏂᎦᏓ ᎤᏕᏘᏴᏌᏗᏒᎢ. --- “ᎠᏎᏃ ᎤᎾᎵᏍᏕᎸᏗ ᏣᎳᎩ ᎠᏰᎵ ᏙᏓᏛᏔᏂ ᏏᏊ ᏐᎢ 183,000… ᎾᏍᎩ ᏛᏙᏢᏂ ᎯᎠ ᏧᎾᏁᎶᏗ ᏓᏤᏞᏍᏗ ᎤᏂᏓᏍᏗ ᏓᎾᏛᏍᎬ ᎠᏂᏣᎳᎩ ᏗᏂᏲᏟ ᎠᎴ ᎠᏂᏣᎳᎩ ᏂᎨᏒᎾ ᏗᏂᏲᏟ ᎢᏧᎳ,” ᎤᏛᏅ Nichols. --- ᎾᎿ ᎠᎹ ᏧᎾᏁᎶᏙᏗ ᎠᏱᏍᏓᎥᎢ ᏃᎴᏍᏊ ᏕᎦᏍᎩᎴᏍᏗ ᏗᎵᏍᏓᏴᏗᎢ, ᏏᏙᏂ ᎠᎹ ᏗᏟᏍᏙᏗ, ᎠᏟᏲᎷᎲᏍᎩ pad, ᎠᎹ ᏗᏟᏍᏙᏗ ᏧᎾᏁᎶᏙᏗ, ᏔᎵ ᎠᎹ wheels ᎤᎪᏕᏍᏗ ᎠᎹᏱ ᏧᎾᏁᎶᏙᏗ ᎤᏂᎲᏍᏗ. --- ᏣᎳᎩ ᎠᏰᎵ ᎤᎬᏫᏳᎯ Bill John Baker ᎤᏛᏅ ᎯᎠ ᏬᏌᏂᏴ ᏓᏛᏔᏂ ᎦᏙᎯ. --- “ᏙᎯᏳ ᎣᎪᎯᏳ ᎾᎿ ᏐᎢᎯᏍᎩᏦᏁ ᏧᏕᏘᏴᏓ, ᎾᏍᎩ ᏩᎦᎸᎳᏗᏴ ᎠᎴ ᏬᏌᏂᏴ ᏓᏛᏔᏂ ᎯᎠ ᎦᏙ ᎾᎿ ᏣᎳᎩ ᎠᏰᎵ,” ᎤᏛᏅ Baker. “ᏓᏳᏂᏍᏕᎸᎯ ᏗᎾᏛᏍᎩ, ᎠᏂᎦᏖᏃᎵᏙᎯ. ᎢᎩᏍᏕᎵᎭ ᎾᎿ ᏴᏫ ᎤᏁᏓᏍᏗ ᎢᏧᎳ ᏃᎴ ᎢᏗᏁᎶᏗᏍᎪ ᏴᏫ ᎤᏂᎪᏩᏛᏗ ᎤᏪᏘ ᏧᎾᏓᏰᎵᏓᏍᏗᎢ, ᎠᎴ ᏩᎦᎸᎳᏗᏴ ᏧᎾᏓᏱᎵᏓᏍᏗ ᎠᏓᏁᎸ, ᎤᏪᏘ ᏧᎾᏓᏍᏚᏗᎢ…. ᎯᎠ ᏥᏛᏙᏢᏂ ᎾᏍᎩ ᏳᎾᏚᎵ ᎠᏂᏴᏫ ᎤᎪᏛ ᎤᏁᏓᏍᏗᎢ ᏓᎵᏆ.” --- Baker ᎤᏁᏉᎥ ᎾᏍᎩ ᎯᎠ ᏗᎵᎪᎯ ᏥᎩ ᎾᎿ ᎦᏚᎲ ᎠᎴ ᏣᎳᎩ ᎠᏰᎵ ᏓᏤᏞᏍᏗ ᎢᏕᎲ ᎠᏂᏣᎳᎩ ᎠᎴ ᎠᏂᏣᎳᎩ ᏂᎨᏒᎾ ᎤᏠᏯ ᎢᏧᎳ. --- “……. ᏂᎦᏯᎢᏎᏍᏗ ᏓᏙᏢᏍᎨᏍᏗ ᎯᎠ ᎢᏧᏍᏗᏓᏂ ᏓᏤᏢᎯ ᎢᏳᎾᎵᏍᏓᏁᎸᏍᏗ ᎠᏁᎯ,” ᎤᏛᏅ. --- ᎾᏍᎩᎾ ᎠᎹ ᏧᎾᏁᎶᏙᏗ ᎠᏱᏍᏓᎥ ᎢᎦᏓ 150 ᏳᏆᏗᏅᏓ ᏧᎬᏩᎶᏗ ᎢᏤ ᏧᏃᏢᏗ ᎾᏍᎩ ᎤᏂᏃᎮᏓ ᏧᏄᎪᏔᏅᎢ ᎾᏍᎩ ᎠᎴ ᎤᏃᏢᏗ ᎾᎿ ᎦᏚᎲ ᎢᎸᏍᎩ ᎾᏕᏘᏯ ᎬᏩᎴᏅᏓ. --- ᎤᏴᏢᎢ ᎧᎸᎬ ᎢᏗᏢ ᏗᏕᎶᏆᏍᏗᎢ ᎠᎾᏁᏍᎬ ᎢᏤ ᏧᏓᎴᏅ ᎢᎬᏙᏗ ᎢᏳᎾᏛᏗ ᎠᏰᏟ, ᎠᎴ ᎾᏍᎩ CN ᎠᎾᏛᏅᎢᏍᏗᎭ ᎢᏤ ᎤᎾᏁᏍᎬᏗ ᏧᏂᏢᎩ 50 ᏳᏆᏗᏅᏓ ᏧᎬᏩᎶᏗ. ᎾᏍᎩ ᏗᎦᏚᎲ ᎤᎾᏁᏦᏗ ᎤᏃᏢᏗ ᎠᎴ ᎢᏤ ᎤᎾᏓᏬᏍᏗ ᎾᏍᎩ ᎤᏩᎫᏗᏗᏒ ᏳᎾᏛᏗ, ᎾᎿ ᏣᎳᎩ ᎠᏰᎵ ᏚᏂᏲᏏ ᏄᏂᏪᏒᎢ.

--- ---
08/13/2013 08:45 AM
ᏓᎵᏆ, ᎣᎦᎵᎰᎹ. – ᎾᎿ ᏣᎳᎩ ᎠᏰᎵ Commerce ᎤᎾᏓᏈᎬ ᎾᏍᎩ ᏛᏂᏃᎮᏟ Dave Ramsey ᏧᎬᏩᎶᏗ ᏙᎯ ᎦᎸᎳᏗ ᏧᎾᏕᎶᏆᏍᏗ ᏛᏂᏃᎮᏢᎾ ᎾᎿ ᏔᎳᏏᎢ ᎠᏓᎴᏂᏍᎩ ᎦᎶᏂ ᎧᎸ ᏦᎦᏚᏏᏁᎢ. --- ᎾᏍᎩ ᏓᎾᏕᎶᏆᏍᎬ ᎠᎢᏎᏍᏗ ᎾᎿ ᏚᏂᏃᏗ ᎧᎸ ᎣᏏᏲᎵᏍᎪ ᏔᎵᏁ ᎢᎪᎯᏓ ᎠᎴ ᏔᎵᏁ ᎢᎦ ᏂᏕᎦᎵᏍᏔᏁᎬᎢ ᎾᎿ ᎯᏍᎩ ᏒᎯᏰᏱ ᎠᎴᏂᏍᎩ ᎦᎵᏉᎩ ᎢᎪᎯᏓ ᎾᎿ ᏣᎳᎩ ᎠᏰᎵ ᏗᎦᎸᏫᏍᏓᏁᏗ ᎠᏕᎶᏆᏍᏗ ᎠᏰᎵ ᎾᎿ ᏥᎪᏢ ᎠᎭᏂ 18 S. 193rd E. Ave. --- ᎾᏍᎩ ᎠᏂᏃᎮᏢᏍᎬ ᎾᎿ ᎠᎾᎦᏎᏍᏗᏍᎪ ᎾᏍᎩᎾ ᎠᎴᏂᏓᏍᏗ ᏂᏛᏗᏚᎬᎾ ᎠᎴ ᏙᎯᏳ ᎾᎿ ᏙᎯᏳ ᎠᏕᎶᏆᏍᏗ ᎢᏗᎬᏁᎵᏓᏍᏗ ᎠᏕᎳ. --- ᎾᏍᎩᏃ ᎪᏪᎳᏅᎯ ᏂᏓᏳᏓᎴᏅ Commerce ᎤᎾᏓᏈᎬ, ᎾᎿ ᏓᎾᏕᎶᏆᏍᎬ ᏓᏕᏲᎲᏍᎦ ᎠᎴᏫᏍᏙᏗ ᎾᏍᎩ ᏂᎪᎯᎸ ᎤᎾᏓᏈᏴᎡᎸ ᎠᏗᏒᎲᏍᎬ Ꮟ ᏐᎢ ᎤᎾᏓᏈᏴᎡᏗ ᏱᎩ, ᎦᏁᏟᏴᏍᏗ ᏏᏓᏁᎸ ᎢᏗᎢᏒ ᎠᎴ ᏗᏓᏃᎯᏎᏗ ᎢᏗᎬᏁᎵᏓᏍᏗ ᎠᏕᎳ. --- ᏓᎬᏩᎶᏗ ᎯᎠ ᎠᎾᏕᎶᏆᏍᎬᎢ. ᎤᎪᏛ ᎠᏕᎶᎰᎯᏍᏗ ᎢᎦ ᏧᎬᏩᎶᏗ ᎨᏒ ᎠᎴ ᎠᏗᏒᏍᏗ ᎠᎵᏍᏛᎷᏍᏗ, ᎯᎠ ᎠᏟᏃᎮᏙᏗ Terri Crow ᎠᎴ Rita Whaler at 918-453-5971 or email terri-crow@cherokee.org or rita-whaler@cherokee.org .

--- ---
08/07/2013 08:45 AM
ᏓᎵᏆ, ᎣᎦᎵᎰᎹ. – ᏫᎪᏪᎶᏗ ᎯᎠ ᎤᎳᎪᎲᏍᏗ ᎠᎾᎴᏂᏍᎬ ᎾᎿ ᎠᏂᏣᎳᎩ ᏄᎾᏛᏁᎵᏙᎸ ᏓᎾᏕᎶᏆᏍᎬᎢ, ᎠᏂᏣᎳᎩ ᏧᎾᏔᏂ ᎾᏍᎩ ᎤᎾᏅᏓ ᏂᎨᏒᎾ ᏄᎵᏍᏔᏅᏅ ᏗᎾᏕᎶᏆᏍᎩ ᎠᏂᎦᏖᏃᎮᏍᏗ ᎤᏂᎷᎯᏍᏗ ᎾᎿ ᎦᎸᎳᏗ ᏧᎾᏕᎶᏆᏍᏗ ᎾᎿ ᏗᎬᏩᏂᎩᏍᏗ ᎠᏎᏊ ᎦᎸᎳᏗ ᏧᎾᏕᎶᏆᏍᏗ ᎠᏎᏍᏗᏍᎩ. --- ᎤᎪᏛ ᎾᏃ ᏔᎵᏚ ᏧᏕᏘᏴᏓ, ᏣᎳᎩ ᏧᎾᏕᎴᏅ ᎠᏰᏟ ᎾᏍᎩ ᎤᎵᏍᎪᎸᏔᏂ ᏍᎪᎯᏧᏈ ᎾᎿ ᎤᎾᏅᏓ ᏂᎨᏒᎾ ᏄᎵᏍᏔᏅᏅ ᏗᎩᎶᏒ ᏗᎾᏕᎶᏆᏍᎩ ᎤᎾᏝᏅᏓᏕᏗ ᎾᏍᎩᎾ ᎠᎦᎸᎳᏗᏴ ᎤᎾᏕᎶᏆᏍᏗ ᎠᏃᏢᏍᎬ ᏧᎾᏕᎶᏆᏍᏙᏗ ᎾᎿ ᎠᏂᏣᎳᎩ ᎠᏁᎲ ᏄᎵᏍᏔᏅᏅ, ᎦᏬᏂᎯᏍᏗ ᎠᎴ ᏄᎾᏛᏁᎸᏍᏔᏅᎢ. --- ᎠᏕᎳ ᏂᏓᏳᎾᎵᏍᎪᎸᏔᏅ Inasmuch Foundation ᎾᏍᎩ ᎢᏳᏩᏂᏌᏛ ᎾᎿ CHC ᎡᎵᏊ ᎬᏩᎫᏍᏛᏓ ᏥᎩ ᎾᎿ ᏓᎵᎬᏩᏢᏍᎬ ᎾᎿ ᏗᏕᎶᏆᏍᎩ ᏧᏕᎶᏆᏍᏗ ᎾᎿ ᎤᎩᏍᏗ ᎦᎸᎳᏗ ᏧᎾᏕᎶᏆᏍᏗ ᎠᎾᏓᏁᎲ ᏯᏍᏆᏓ ᏌᏊ ᎠᏂᎩᏓ ᏛᏕᎶᏆᏍᎬ college credit ᎠᏃᏎᎰ. ᏗᎾᏕᎶᏆᏍᎩᏃ ᎡᎵᏊ ᎬᏩᏂᎩᏍᏗ ᎯᎠ ᏓᎾᏕᎶᏆᏍᎬ ᎯᎠ ᎤᎳᎪᎲᏍᏗ ᎠᎴ ᎪᎨᏯ ᏓᏂᏴᎯᎲᎢ ᎾᏍᎩ ᏂᎦᏓ ᎠᏎᎸ ᏑᏓᎵ college credits ᎤᏂᎩᏍᏗ ᎾᎿ ᏄᎾᏛᏁᎵᏙᎸ ᎤᎬᏩᏟ ᎠᎴ ᎠᏂᏴᏫᏯ ᏄᎾᏛᏁᎸ ᎤᎾᎦᏎᏍᏙᏗ ᎤᎦᏛᎴᏒ ᎦᎸᎳᏗ ᏧᎾᏕᎶᏆᏍᏗ ᎠᎾᏓᏁᎯ ᎦᎸᎳᏗ ᏧᎾᏕᎶᏆᏍᏗ ᎢᏳᏟᎶᏓ ᏓᏕᎶᏆᎥᎢ. ᎤᎵᏍᏚᏗ ᎦᏁᏍᏗ ᎪᏪᎶᏍᏙᏗ ᎾᎿ ᎯᎠ ᎦᎶᏂ ᏔᎳᏚᏏᏁᎢ. --- ᎤᎾᏓᏅᏖᏗ ᎨᏥᏁ ᏗᎾᏕᎶᏆᏍᎩ Ꮎ ᏧᏃᏪᎳᏅ ᏂᎨᏒᎾ ᏧᎾᏕᎶᏆᏍᏗ ᎠᎴ ᎾᎿ ᎠᎾᏓᏅᏖᏍᎩ ᏚᎾᏕᎶᏆᏍᏗᎢ ᎦᎸᎳᏗ ᏧᎾᏕᎶᏆᏍᏗᎢ. ᎾᏍᎩᏃ ᏗᎨᎦᏓᏂᎸᏕᎢ ᎡᎵᏊ ᎬᏩᏂᎩᏍᏗ ᎠᏁᏙᎲ ᎤᏅᏔᏂᏓᏍᏗ ᎠᎴ ᏗᏂᏲᏟ ᏓᏂᎦᏘᏗᏍᎬᎢ. --- ᎾᏃ ᏤᎲ Dr. Howard Meredith, professor ᎠᎴ ᎠᏍᎪᎵᏴ ᎾᎿ ᎠᎹᎵᎧ ᎠᏂᏴᏫᏯ ᏧᎾᎦᏎᏍᏗ ᎤᏙᏢ ᎾᎿ ᎦᎸᎳᏗ ᏧᎾᏕᎶᏆᏍᏗ of Science ᎠᎴ Arts, ᎤᏙᏢᏅ ᎾᎿ ᎠᏂᏣᎳᎩ ᏄᎾᏛᏁᎵᏙᎸ ᏓᎾᏕᎶᏆᏍᎬᎢ. ᎯᎠ ᏥᏓᎾᏕᎶᏆᎢ ᏓᏟᎶᏍᏓ ᎾᎿ ᏧᎾᎴᏅᎲ Clemente ᏓᎾᏕᎶᏆᏍᎬ ᎤᎾᎵᏍᎪᎸᏙ ᎾᎿ New York City ᎾᎿ academic Scholar Dr. Earl Shorris ᎾᎿ ᏐᏁᎳᏚ ᎢᏍᎪᎯᏧᏈ ᏐᏁᎳᏍᎪ ᎯᏍᎩ ᎤᏕᏘᏴᏌᏗᏒᎢ. --- ᎤᎪᏛ ᎠᏕᎶᎰᎯᏍᏗ ᎾᏍᎩ ᎯᎠ ᏗᏕᎶᏆᏍᏗᎢ, ᎠᏟᏃᎮᏙᏗ Tonia Weavel at 918-456-6007 or email tonia-weavel@cherokee.org .

--- ---
07/11/2013 09:26 AM
ᏍᏗᎵ ᏧᎨᏓᎵᏴᎢ, ᎣᎦᎳᎰᎹ.-Lorene Drywater ᏣᎳᎩᎯ ᎠᏰᎵ ᎨᎵ National Treasure ᏄᎵᏍᏔᏅᎢ ᎾᎯᏳᎢ 1990 ᎢᏳᏰᎵᏗᏃ ᏕᎦᏰᏫᏒᏍᎬᎢ ᎠᏂᏣᎳᎩ ᏧᎾᎿᏬᏍᏗ , ᏱᎪᎯᏓᏭ ᎨᏒ ᏕᎦᏰᏫᏍᎬᎢ. --- “ ᎡᏥ ᏥᎦᏙᏍᏛᎢ ᏕᎦᏰᏫᏒᏍᎬᎢ ,” ᎠᏗᏍᎬᎢ Drywater. ᎠᏏᎾᏏ ᎨᏒᎢ ᎤᏩᏰᏫᏒᏗᎢ ᎠᎴ ᏦᏍᏓᎸᎢ ᎠᎴ ᎪᎱᏍᏗ ᎣᏍᏓᏓᏛᏂ . ᎤᏓᏂᎳᎨᏃ ᎨᏒᎢ ᏦᏍᏓᏓᎸᎢ ᎠᎴᏃ ᎪᎱᏍᏗ ᎣᎬᏂ ᏦᎢᏁᎢ ᎠᎴ ᏅᎩᏁᎢ ᏪᎯ ᎨᏒᎢ ᎥᎿᎢ ᎠᏂᏏᏓᏁᎸᎢ ᎠᎴᏍᏊ ᏍᏈᏍᏙᏒᎢ ᎦᏰᏫᏒᏍᎬᎢ. ᏧᏓᎴᏅᏗᏊ ᎪᎱᏍᏗ ᎠᏆᏕᎶᏆᎥᎢ .” --- Drywater Z,80,ᏣᎳᎩ National Treasure ᏥᏄᎵᏍᏔᏅᎢ , ᎥᏝ ᏱᎪᎵᎨᎢ ᎢᏳᏍᏗ ᎦᏛᎬᎢ . “ ᎢᎬᏱᎢᏃ ᎥᏝ ᏯᏆᏂᏖᎢ ᎢᏳᏍᏗ ᎨᏒᎢ ᎥᏍᎩᎾ ,” ᎠᏗᏍᎬᎢ. ᎦᏙᎲᎤᏍᏗ ᎦᏛᎬ ? ᎦᏂᎵᏭ ᏩᏬᎵᏨᎢ ᎢᏳᏍᏗ ᎦᏛᎬᎢ ᏥᎦᏴᎵᎨᏃ ᎾᏍᎩ ᎢᏳᏍᏗ ᎦᏛᎬ .” --- ᏣᎳᎩ National Treasure ᏑᏕᏘᏴᏓᏳᏓᎳ ᏛᎨᏥᏃᏣᎵᏍᎪᎢ ᎦᎪ ᎢᏳᎾᏍᏗ ᎨᎲᎢ ᎾᎿᎢ ᎢᎬᏱᎢ ᎤᎬᏫᏳᎯ ᎦᏬᏂᏍᎬᎢ ᎾᎿ ᎠᏂᏣᎳᎩ ᎡᏆ ᏧᏂᏍᏆᎸᎡᎰᎢ . ᎾᏍᎩ ᏛᎨᏥᏁᎸᎢ ᎨᎪᎵᏍᏙᏗ Ꮎ ᎠᏁᎲᎢ ᎢᎪᎯᏓ ᏧᏂᎸᏫᏍᏓᏁᎸᎢ ᎠᏂᏣᎳᎩ ᏂᏧᎾᏛᏁᎸᏍᏔᏅᎢ ᎠᏍᎩᏯᎢ ᎾᏅᏛᏁᎲᎢ ᎠᏃᏢᏅᏍᎬᎢ ᎠᎴ ᎠᏂᏤᎲᏍᏗᎲᎢ ᏧᎾᏛᏁᎸᏍᏔᏅᎢ ᎾᏍᎩ ᎨᏒᏕᎩ ᎤᏂᏲᎱᏎᏗᎢ ᏥᎩ . ᎾᏍᎩ ᎨᎪᎵᏨᎢ ᏕᎨᏥᏁᎰᎢ ᏧᎾᏯᏟᏗ ᎩᎶ ᎠᏣᎳᎩ ᎪᏢᏅᏍᎩ ᎤᏬᏢᏅᎢ . --- Drywater Z ᎧᏃᎮᏍᎬᎢ ᎤᏕᎶᏆᎥᎢ ᎤᏩᏰᏫᏒᏗᎢ ᎾᎯᏳ ᎤᏕᎶᏆᎢ ᏴᎩ ᎦᏰᏫᏍᏗ ᎤᏩᏙᏗᎢ , ᎪᎱᏍᏗᏃ ᏧᏮᎿ ᏱᏚᏩᏛᎯᏙᎵ , ᏗᏴᎩ ᏗᎦᏰᏫᏍᏙᏗ ᏚᏲᎮᎢ ᎥᎿᎢ ᎣᏂ ᏚᏃᏢᏒᎢ ᎠᎴ ᏙᏧᏁᏅᏒᎢ ᎤᏩᏰᏫᏍᏙᏗ . --- “ ᏂᎪᎯᎸᏃ ᏲᎨᎾ ᎪᎱᏍᏗ ᏦᎬᏂ ᏧᏁᏅᏒᎢ ᎣᏂ ᏥᎦᏖᏃᎵᏙᎲᎢ ᎠᎴ ᎥᎿ ᏚᎾᏃᏌᎯᏙᎸᎢ ᏯᏖᏃᎢ ᎥᎿ ᏧᏁᏅᏒᎢ ᎠᎴ ᏴᎫᏖᎦ ᎦᏓ, ᎪᏍᏚ ,ᎠᎴ ᎢᏥᏴᏩᏘᏍᎬᎢ ᏴᎩ ᎠᎴ ᎡᏥ ᏤᏙᎲᎢ ᏫᏥᎷᎬᎢ ᎠᎴ ᎠᏂ, ᏣᏌᏃᎲᎢ ᏅᏂᏓ ,” ᎢᎧᏃᎮᏍᎬᎢ. “ ᎾᏍᎩᏃ ᏱᎬᏛᏁᏓ ᏕᏱᎲᎢ ᏴᎩ ᏗᎦᏰᏫᏍᏙᏗ , ᏧᏓᏗᎩᏗᏃ ᏕᎨᎲᎢ . ᎠᏆᏔᏂᏃ ᎨᏒᎢ ᎠᏆᏂᏛᎢ ᏂᎦᏛᏁᎲᎢ . ᏅᏯ ᎬᏗᏍᎬᎢ ᏂᎬᏂᏕᎲᎢ ᏧᏓᏗᎩᏛ ᎨᏒᎢ ᎠᎴ ᎣᏍᏓᏃ ᏂᎦᏛᏁᎲᎢ . ᎡᏥᏃ ᏓᏱᎲᎢ ᎢᎦᏓ .” 5Ꮓ ᎢᏳᏕᏘᏴᏓᏃ ᏥᎨᏒᎢ ᎤᎴᏅᎮᎢ ᏯᎾᏏ ᎦᏄᎸᎢ ᎬᏗᏍᎬᎢ ᏗᏁᏟᏙᏗ ᏕᎪᏢᏍᎬᎢ . ᎾᏊᏃ Drywater ᎤᏩᏛᎯ ᎦᏄᎸᎢ ᎠᏰᎩᏍᎬᎢ , ᎠᏫᏗᏍᎬᎢ ᏧᏪᏅᏒᎢ , ᎢᎦᏅᎦᎵᏍᎬᎢ , ᏗᏁᏟᏙᏗ ᎢᎪᏢᏍᎬᎢ ᎠᎴ ᎠᎧᏲᏗᏍᎬᎢ . “ ᏯᏆᏍᏆᏙᏅ ᏕᎪᏢᏍᎬᎢ ᏗᏁᏟᏙᏗ , ᏕᏥᏅᏅᏍᎪᎢ ᎤᏂᎧᏲᏗᎢ ,” ᎠᏗᏍᎬᎢ “ ᎾᏊᏃ ᏗᏛᏅᏍᏔᏅᏃᏅᎢ ᎾᎯᏳ ᏗᏋᏙᏗ ᏳᏟᎠᎶᏝ , ᏱᎦᎴᎾᏃ ᏗᏌᏃ ᏕᎪᎸᏍᎬᎢ .” Drywater Ꮓ ᎧᏃᎮᏍᎬᎢ ᎢᎦᎢ ᏚᎦᎵᏍᏓᏗᎰᎢ ᎾᏍᎩ ᏗᏁᏟᏙᏗ . ᎣᏍᏓ ᎠᎩᏰᎸᏐᎢ ᎣᏍᏓ ᏱᏄᎾᎵᏍᏔᏂ , ᎠᎴ ᎣᏍᏓ ᎤᎾᎵᏑᏫᏓ ᏱᏄᎾᎵᏍᏔᏂ ,” ᎠᏗᏍᎬᎢ . --- ᏓᎦᏨᏍᏔᏂᏃ Drywater 50 ᎾᏕᏘᏱ ᏥᎨᏒᎢ , ᏏᏊ ᎤᎴᏅᎮᎢ ᏓᎬᎭᎴᏫᏍᎢ ᏗᎿᏬᎢ. ᎠᏂᏣᎳᎩ ᏗᏌZᏍᏗ ᏓᎬᎭᎴᏫᏎᎬᎢ ᎠᎴ ᏗᏘᏟᏙᏗ ᏗᏇᏡᏍᏗ ᏗᎦᎬᏂ ᎠᎴ ᏙᎦᎾᏕᎬᎢ ᎠᎪᏗᎲᎢ ᎠᏕᎳ ᎪᏢᏍᎬᎢ . --- “ ᎠᏆᎴᏅᎯᏃ ᏕᎪᏢᏍᎬᎢ , ᎤᎾᎴᏅᎲᎢ ᏴᏫ ᎠᏂᎷᎬᎢ ᏗᏇᏅᏒᎢ ᎠᎴ ᎢᎬᏆᏘᎾᏫᏗᎲᎢ ᎫᏐᎢ ᏗᎦᎫᎲᎢ ᎠᎴ ᎭᏢᏭ ᎤᎾᏚᎵᎲᎢ ᎤᏂᏩᎯᏍᏗᎢ ᎠᎿᏬᎢ ,” ᎠᏗᏍᎬᎢ . Drywater ᎥᏝ ᎥᏍᎩᏱᎦᎢ ᏱᏗᎪᏢᏒᎢ ᎬᏩᎯᏍᏙᏗ ᎠᎿᏬᎢ ᏓᎵᏆ ᎦᏚᎲᎢ ᎩᎳ ᎤᏂᏍᏚᎢᏌ wal-Mart . “ ᎾᎯᏳᏃ ᏛᎩᏲᏒᎢ ᎠᎴ ᎥᎬᎩᏃᎯᏎᎸᎢ ᏂᎦᎵᏍᏗᎲᏭ ᎠᎿᏬ ᏕᎯᏁᏍᎨᏍᏗ ᎠᎴ ᎾᏍᎩ ᎾᏆᏛᏁᎳ ,” ᎠᏗᏍᎬᎢ . “ --- ᎥᏍᎩᏃ ᏂᎦᏓ ᏗᎩᎬᎭᎴᏫᏍᏙᏗ ᎠᏋᏒᏍᏗᎢ ᎧᏅᏑᎸᎢ ᎥᎿᏃ ᎠᎩᏒᏛᎢ ᏳᎾᏛᏅᎢᏍᏔᏅ ᎤᎾᏛᏍᏗᎢ ᎠᏌᏃᎢ ,” Drywater Ꮓ ᎤᎴᏅᎮᎢ ᏗᏌᏃ ᏕᎦᎾᏕᎬᎢ $40 ᎠᏕᎳᎭ , ᎠᏎᏅ ᎤᏓᎴᏅᎲᎢ ᎧᏂᏉᎬᎢ ᎪᎱᏍᏗ ᏚᎬᏩᎶᏛᎢ ᎠᎴ ᎤᏁᏉᏨᎢ ᏚᎬᏩᎶᏛᎢ ᏗᏌᏃᎢ . --- ᎠᎴᏃᏍᏊ ᏍᏏᏉᏲ ᎤᎿᏬᎥᎢ ᎢᏳᏍᏗ ᎦᏌᎴᎾ ᎤᏩᏰᏫᏒᎢ ᎠᎪᏢᎾᏁᎸᎢ ᎤᎬᏫᏳᎯ ᏥᎨᏒᎢ Chad Smith . “ ᎾᏍᎩᏃ ᎣᏍᏓ ᎠᏣᎳᎩ ᎠᎨᏯ ᎠᏩᏛᎯᏓᏍᏗᎢ ᎠᎴ ᏱᏚᏭᎪᏔᏂ ᎪᎱᏍᏗ ᎢᏳᏛᏁᏗᎢ ᎾᏍᎩ ᏂᏛᏛᏁᎵ , ᎠᎴ ᎣᏍᏓ ᎤᏬᏢᏅᏗᎢ , ᎠᎴ ᎣᏍᏓ ᎠᏩᏛᎯᏓᏍᏗᎢ ,” ᎠᏗᏍᎬᎢ Smith . ᎾᏂᎥᏃ ᎣᏍᏓ ᏳᏂᏰᎸᎭ ᎥᏍᎩ ᏳᏂᎧᎭ ᎤᏂᏥᎢ , ᎤᏂᏠᎩ , ᎤᏂᎵᏏ .” ᏗᎿᏬᏃ ᏕᎦᏰᏫᏍᎬᎢ ᎠᎴ ᏯᎾᏏ ᎦᏄᎸᎢ ᏗᏁᏟᏙᏗ ᎠᎴ ᏴᎩ ᏗᎫᏍᏙᏗ ᏓᎦᏏ ᏗᏟᎶᏍᏔᏅᎢ ᏙᎪᏢᏍᎪᎢ ᎠᎴ ᏙᎦᎾᏕᎪᎢ . --- “ ᎠᏯᏃ ᏗᎦᏤᎵᎢ ᏴᏫ ᎤᎵᏍᎨᏓ ᏄᏅᏅᎢ ᏓᎦᏏ ,” ᎠᏗᏍᎬᎢ . “ ᎣᎩᏃᎯᏎᎯᏃ ᎨᏒᎢ ᏯᏫᏛᎯ ᏓᎦᏏ ᎤᏯᏍᎩ ᏯᏫᏛᎯ ᏦᏪᏅᏒᎢ , ᎦᏌᎾᎵ ᎠᏍᏛᎢ ᏯᏝᏂ ᏂᏗᎦᎵᏍᏙᏗ ᏓᎦᏏᏃ ᎥᏝ ᏳᏃᎸᏗᏍᎪᎢ .” ᎠᎴᏃ ᏓᎦᏏ ᎤᏯᏍᎩ ᏲᏝᎭ ᏦᏪᏅᏒᎢ ᎦᏌᎾᎵ ᎥᏝ ᏱᎦᏲᏃᎸᏗ ᏦᏪᏅᏒᎢ .” --- 2011, Drywater ᏚᏭᎪᏔᏁᎢ ᏭᎪᏛᎢ ᎤᎾᏗᏅᏗᎢ ᏂᎦᎥᎢ ᎤᏬᏢᏅᏅᎢ ᎾᎿᎢ Hard Rock Hotel &amp; Casino ᎾᎿᎢ Catoosa .ᎾᏍᎩᏃ ᏌᏊ ᎠᏌᏃ ᎤᏬᏢᏅᎢ ᏦᎢᏁ ᎠᏓᏒᎲᏍᏗ ᎤᏓᏒᏅᎢ , ᎠᎴ ᎤᎮᏍᏗᏃ ᎤᏪᎵᏒᎢ .” ᏱᎪᎯᏓᏃ ᎨᏒ ᏗᎿᏬ ᏓᎬᎭᎴᏫᏍᎬᎢ ,ᏓᎦᏏ ᎠᎴ ᏯᎾᏏ ᎦᏄᎸᎯ ᏗᏁᏟᏙᏗ ᏕᎪᏢᏍᎬᎢ ,Drywater Ꮓ ᏕᎫᎪᏗᏍᎬᎢ ᎤᏣᏑᏐᎸᏍᏙᏗᎢ. --- “ ᎿᏊᏃ ᎥᏝ ᎥᏍᎩ ᏱᎦᎢ ᏱᏗᎦᏥᏰᏫᏎᎰᎢ ᏴᏫ ᏂᏗᎦᎵᏍᏙᏗᎲ ᎤᏂᎪᏙᏃ ᎾᏊ ᎤᎾᏕᎶᏆᎠ ᎤᏂᏰᏫᏒᏗᎢ ,” ᎠᏗᏍᎬᎢ . --- ᎿᏊᏃ ᎥᏝ ᎥᏍᎩ ᏱᎦᎢ ᏱᎦᏰᏫᏍᎪᎢ , ᏏᏃ ᎤᎸᏉᏙᎢ ᎤᎪᎵᏰᎥᎲᏍᏗᎢ ᎤᏬᏢᏅᏅᎢ .

--- ---
06/18/2013 08:24 AM
ᏓᎵᏆ, ᎣᎦᎵᎰᎹ.– ᎠᏣᎳᎩ ᏗᏟᎶᏍᏔᏅᎲᏍᎩ ᎠᎴ Vietnam ᎤᏲᏏᏙᎸ Donald Vann ᎤᎴᏅᎲ ᎪᏢᏍᎬ ᏓᏟᎶᏍᏔᏅᎲᏍᎬ ᎠᏫᏄᏣᏊ ᏥᎨᏒ ᎤᏛᏏᏗᏒ ᎾᎿ ᏍᏗᎵᏫᎵ ᎾᎿ Adair ᏍᎦᏚᎩ. --- ᎣᏂᏃ ᎤᏩᎪᏛ ᏧᏓᏃᏣᏟ ᏄᎵᏍᏔᏅ ᎡᎯᏯ ᎠᎹᏱᏟ ᏗᏟᎶᏍᏔᏅᎲᏍᎩ ᎾᎿ ᏍᎦᏚᎩ ᏚᎸᏫᏍᏓᏁᎯ ᎤᏠᏯᏍᏛ ᎠᏂᏣᎳᎩ ᏳᎾᏛᏁᎵᏓᏍᏗ ᎠᎴ ᎤᏩᏌ ᎤᎦᏙᎲᏒ ᎤᏁᎶᏗ ᏅᏩᏙᎯᏯᏛ ᎨᏒᎢ. --- Vann 63, ᎤᏛᏒ ᏓᏓᏟᎶᏍᏗᏍᎬ ᎤᏚᏥ ᏧᏟᎶᏍᏔᏅᏅ ᏚᏁᎥᎢ. ᎢᎬᏱᏃ ᏧᏟᎶᏍᏔᏅ ᎤᎾᏗᎾ ᎾᏍᎩ ᏥᏌ ᎦᎶᏁᏓ ᎠᎦᏛ ᎾᎿ ᎾᎥ ᏧᏂᎳᏫᏍᏗᎢ. ᏍᎪᎯ ᎢᏳᏕᏘᏴᏓ ᎨᏎ ᎠᎴ ᏦᎩᏄᎪᏗ ᎠᎦᏈᏴᎡᎴᎢ. --- ᎤᎴᏅᎯᏃ ᏍᏗᎵᏪᎵ ᏓᏕᎶᏆᏍᎬ ᎦᎵᏉᎩᏁ ᏩᎴᏂᏍᎩ ᏐᏁᎳ ᎢᏍᏗ ᎦᎸᎳᏗ, ᎾᎿ ᏄᎬᏫᏳᏒᎾ, Dr. Neil Morton, ᎤᏩᏛᎲ ᎤᏕᎶᎰᏒ Vann ᎠᎦᏔᎾᎥ ᏚᏛᏛᎾ ᏗᎾᏕᎶᏆᏍᎩ ᎾᎿ ᏚᏂᏁᏒ ᎾᎿ Beatles T-shirt ᎠᎴ ᎤᏩᏛᎲ ᎾᏍᎩ VannᎢ ᏂᏓᏳᏓᎴᏅ ᎨᏒ. Morton ᎤᏕᎶᎰᏒ ᎾᎿ Vann ᎤᏠᏯ ᏂᎨᏒᎾ ᎨᏒ ᎠᏂᏐᎢ ᏗᎾᏕᎶᏆᏍᎩ ᎠᎴ ᎠᎨᎳᏛ ᎠᎪᏪᎳᏅ ᎤᎾᏑᏱᏍᏗ ᎢᏳᏍᏗ ᎤᎾᏚᎵᏍᎬ ᎤᎾᏙᏢᎯ, ᎤᏩᏒᏅ ᎤᏁᏗ ᏯᏛᎾ ᏧᏑᏫᏍᏙᏗ ᎠᎴ ᎤᎵᏍᎪᎸᏓᏁᎯ ᏧᏑᏫᏍᏗ ᏧᏔᎾ ᏗᏓᏟᎶᏍᏔᏅ ᏓᏑᏫᏍᎬ ᎾᏍᎩᎾ ᏧᎾᏕᎶᏆᏍᏗ ᎠᏐᏴ ᎾᏍᎩ ᏔᎵ ᎢᏳᏟᎶᏓ ᏩᏥ ᎤᏪᏅᏍᏗ ᎢᎪᎯᏓ ᏧᏙᏓᏮᏋᏓ. --- “ᎾᎾᏃ ᎨᏒ, ᏧᎾᏕᎶᏆᏍᏗ Ꮭ ᏗᎪᏢᏅ ᏱᎨᏎ ᏄᏍᏛ DonaldᎢ. ᏧᎾᏕᎶᏆᏍᏗ ᎾᏍᎩ ᏅᎩ ᏧᏅᏏᏯ ᎠᏔᎴᏒᎢ, ᎠᎴ Donald ᎦᏐᏆᎸ ᎨᏒ ᎾᎿ ᏅᎩ ᏧᏅᏏᏱᎢ Ꮭ ᏱᏓᏙᎵᎨᎢ,” Morton, ᏃᏊ ᏥᎩ ᎦᎸᎳᏗ ᎠᏓᏅᏖᏍᏗ ᏗᎧᏃᎯᏎᎯ ᎾᎿ ᏣᎳᎩ ᎠᏰᎵ ᏧᎾᏕᎶᏆᏍᏙᏗ ᏗᏍᏕᎸᎯᏙᎯ, ᎠᏗᏍᎬᎢ. “ᎢᎦ ᎦᎵᎡᎵᎪ ᎾᏍᎩ ᎤᏍᏗ ᎢᎦᏥᏛᏁᏗ ᎨᏒ ᎾᎿ Donald ᎠᎴᏂᏙᎲ, ᏝᏃ ᏙᎯ ᎾᏍᎩᏊ ᎢᎦᎢ ᎾᏍᎩᏂ ᎡᎵ ᎦᏥᏍᏕᎸᏓ ᎨᏒ ᎤᏓᏩᏛᏗ ᎾᎿ ᏗᏟᎶᏍᏔᏅᎲᏍᎩ ᎨᏒᎢ.” --- Morton’s ᎤᏍᏕᎸᎯᏙᎸ ᎾᎿ Vann’s Ꮟ ᎬᏩᏕᎶᏆᏍᏗ ᎤᏂᎬᎬ ᏃᏊ Ꮭ ᏳᎦᏎᏍᏔᏁ ᎾᎿ ᎦᎸᎳᏗ ᏧᎾᏕᎶᏆᏍᏗ, ᎢᎦ ᎤᏦᏎᏗ ᏄᎵᏍᏓᏁᎸ. Vann ᎤᏑᎵᎪᏨ ᎠᎴ ᎤᏓᏅᏒ ᎾᎿ Montana ᏭᎷᏨ. ᎾᎿᏃ ᏚᏕᎶᏆᎥ Job Corps, ᏚᏍᏆᏛ ᎾᎿ ᏂᎦᏚ ᏳᏕᏘᏴᏓ ᎨᏒ ᎯᎠ ᎠᏥᏅᏁᎸ ᏂᎦᎥ ᏗᏕᎶᏆᏍᏗ ᎠᏟᎵᎴᎩ ᎪᏪᎵ ᎤᏁᏒᎢ. ᎣᏂᏃ ᎤᎷᏨ ᎣᎦᎵᎰᎹ ᎤᎴᏅᎲ ᎦᎸᎳᏗ ᏧᎾᏕᎶᏆᏍᏗᎢ. --- ᎯᎢᏃ ᎠᏟᎢᎵᏒ, Vann ᎤᏬᏂᏨ ᎠᎫᏏ ᎠᏴᏫᏯ ᏗᏟᎶᏍᏔᏅᎲᏍᎩ Jerome Tiger ᎠᎴ Tiger’s ᎤᏘᏂᏙᎯ ᎤᎦᏎᏍᏗᏕᎦ Nettie Wheeler. --- ᎯᎠ ᏚᎾᏙᎵᏨ ᏂᏗᎦᎵᏍᏙᏗᏍᎬ, Vann’s ᎠᎦᏙᏒ ᎠᎴ ᏯᏛᏁᎵᏗᏍᏗ ᎤᎦᏙᎲᏏᏌᏅ ᎠᎴ ᎤᏬᎷᏩᏛᎲ ᎢᎦᎢᏊ ᎨᏒ ᎾᏍᎩᎾ ᏯᏓᎨᎢ. --- “ᎠᏯᏃ ᎢᎬᏱ ᎠᎴ ᎠᏋᏌ ᏗᎦᏕᎶᏆᏍᎩ ᎨᏒ ᎾᎿ ᏧᏪᏅᏒ ᏫᏥᎷᎬ ᎠᎴ ᏥᏑᏫᏒᏍᎬ ᎤᏩᏍᎩᎸᎢ,” ᎠᏗᏍᎬ Vann. “ᎢᎦᏃ ᎤᏍᏆᏂᎪᏛ ᎠᎴ ᏥᏍᏆᏂᎪᏍᎬ Jerome ᎠᏯᎥ ᏫᏥᏯᎥ. ᎾᏍᎩᏃ ᎠᎴ Nettie ᏙᎯᏳ ᎬᎩᏍᏕᎸᎲ ᎬᏩᏂᎩᏍᏔᏅᎢ.” --- ᏍᏆᎳ ᎤᎷᎸ ᏧᏍᏆᏗᏍᏗ ᎦᎸᎳᏗ ᏧᎾᏕᎶᏆᏍᏗ, ᏏᏊ ᎤᏑᎵᎪᏨ ᎠᎴ ᎤᏬᏪᎳᏅ U. S. Army. Vann ᏭᏪᏙᎸ Vietnam ᎠᏓᎿᏩ ᎠᎴ ᏚᎵᎪᏒ 1st Calvary Aviation Division. ᎾᏛᏁᎲᏃ ᎾᏍᎩ ᎦᎶᎯᏍᏗ ᎤᏔᎾ ᎦᎶᏊ ᏗᏍᏓᏲᏍᏗᏍᎩ ᎾᎿ ᏥᏳ ᎤᏃᎴ ᎤᏝᏫᏗᏍᎩᎢ, ᏓᏙᏅᏗᏍᎬ ᎠᎴ ᏙᎫᏖᏍᎬ ᎠᏂᏲᏍᎩ ᎾᎿ ᎤᎾᏟᎸᎢ, ᎠᏎᏃ Ꮟ ᎬᏗᏍᎬ ᏄᏍᏛ ᎠᎦᏔᎲᎢ ᏧᏟᎶᏍᏔᏅᎲᏍᏗᎢ. --- “ᏕᎪᏪᎳᏅᎲᏍᎬ ᎾᎿ ᏥᏳ ᎠᎴ ᎾᎿ CO’s (commanding officer) ᏧᎾᎵᏍᏇᏚᏬᎩᎢ. ᎠᏂᎸᏉᏗᏍᎬ,” ᎠᏗᏍᎬ Vann. “ᏃᎴᏍᏊ ᏙᎦᏟᎶᏍᏗᏍᎬ ᎠᏂᏴᏫᏯ ᏧᏓᎴᏅᏓ ᎦᏴᏌᏛ ᏥᏳᎢ, ᏯᏛᎾ ᎤᎩᏓᏟ ᏗᏓᏍᎫᏴᏍᏙᏗ ᎠᎴ cartoon-ᏗᎧᏃᏗ ᎠᏴᏫᏯ ᏣᎢᏒ ᎾᎿ ᎦᎵᏣᏗ ᎠᎴ ᎦᏟᏓ ᎠᎴ ᎭᏱᎵᏍᏓ. ᎤᎪᏛᏃ ᏥᏳ ᎾᏍᎩ ᎠᏴᏫᏯ ᏧᏙᏍᏗ ᏓᏃᏍᏗᏍᎬ, ᎤᏛᎾ Iroquois ᎠᎴ Apache. ᎠᎴ ᏍᎩᏳᏍᏗᏓᏂ ᏂᎦᏛᏁᎲ ᎣᏍᏓ ᏯᏛᏓ ᎨᏒᎢ ᎾᏍᎩ ᏗᎬᏆᏘᏂᏙᎯ.” --- ᎾᎿ ᏅᏓᏕᏆ ᎧᎸ ᏐᏁᎳᏚ ᎢᏍᎪᎯᏧᏈ ᏑᏓᎵᏍᎪ ᏐᏁᎳ ᎤᏕᏘᏴᏌᏍᏒ, Vann ᎤᏦᏛ ᏚᏂᏲᏢ ᎤᏬᎭᏎᎢ. ᎤᏩᏌ ᎠᎴ ᏄᎬᏫᏳᏒ ᏗᏘᏂᏙᎯ ᎤᏂᎦᏛᎴᏎ ᎯᎠ ᏄᎵᏍᏔᏅᎢ. --- ᎣᏂᏃ ᏚᎾᏗᏫᏏ ᏕᎨᏥᏐᏅᏅ, Vann ᏙᎤᏖᎳᏕᎴ ᎤᎾᏓᏈᎩ Fort Hood, Texas, ᎾᏍᎩᎾ ᎠᏥᏁᏤᎴ ᎾᎿ ᎦᏍᎩᎸ ᏧᎸᏫᏍᏓᏁᏗ ᎠᎴ ᎠᏂᏲᏍᎩ ᏗᏘᏂᏙ ᏗᎨᏲᎲᏍᎩ ᎨᏒ. ᏃᏊᏃ ᎠᏅᏱ ᎧᎸ ᏐᏁᎳᏚ ᎢᏍᎪᎯᏧᏈ ᎦᎵᏆᏍᎪ ᏦᎢ ᎤᏕᏘᏴᏌᏗᏒ, ᎤᏁᏒ ᎤᎩᏒ ᎠᎦᎵᎡᎵᏍᏔᏅ ᏓᏥᏲᏒᎢ, ᏃᎴᏍᏊ ᎠᏗᎭᎵᎨ ᎤᏩᏫ ᎠᎧᏁᏍᏗ ᎠᏥᏁᎸ, ᏂᎬᎾᏛ ᎤᎦᏎᏍᏗ, ᎣᏍᏓ ᎡᏙᎯ, Vietnam Campaign ᎠᎴ Republic of Vietnam Campaign medals. --- ᎣᏂᏃ ᏣᏥᏲᏒᏃ, Vann ᎤᏁᎶᏔᏅ ᎤᏪᏅᏍᏗ ᏧᎶᏒ Adair ᏍᎦᏚᎩ ᎠᏎᏃ Ꮭ ᏳᏩᏛᎮ ᏄᏍᏛ ᏅᏩᏙᎯᏯᏛ ᏥᎨᏒ ᎾᎿ Texas, ᏃᏊᏃ ᎤᏓᏅᏒ Austin ᏭᎷᏨ ᎾᎿ ᏅᎩᏍᎪᎯ ᏧᏕᏘᏴᏓ ᏭᏕᏅ. --- ᎾᏍᎩᏃ ᎡᎯᏯ ᎠᎹᏱᏟ ᏗᏟᎶᏍᏔᏅᎲᏍᎩ ᏚᎾᏓᏃᏣᏢ ᎤᏁᏉᏨ Ꮎ ᎢᎬᏱ ᏐᏁᎳᏗ ᎢᏍᎪᎯᏧᏈ ᎦᎵᏆᏍᎪ ᏧᏕᏘᏴᏌᏗᏒᎢ, Vann ᎠᎦᏙᏒ ᎾᏍᎩ ᎣᏍᏓ ᎨᏒ ᏄᎵᏍᏓᏁᎸ ᎠᎴ ᎾᏍᎩ ᎤᎾᏚᎵᏍᎬᎢ, ᎠᎴ ᎤᏓᏩᏛᎲ ᎣᏍᏓ ᏗᎦᎸᏫᏍᏓᏁᏗ ᎤᎾᎵᎪᏗ ᎾᎿ ᏗᏂᎴᏴᏗᏍᎩ ᎤᎾᏙᏢᎯ ᏧᏙᎢᏓ Nuwoduhi Galleries, ᎣᏂᏴ ᏚᏃᎢᏌᏅ Native American Images. Ꮭ ᏳᏬᎯᏤ, Vann ᏧᏟᎶᏍᏔᏅᏅ ᎬᏂᎨᏒ ᏂᏚᏅᏅ ᏧᏂᏍᏆᏂᎪᏙᏗ ᎡᎶᎯ ᏗᎬᏩᎾᏗᏫᏍᏗ, ᎠᏓᏴᎳᏗᏍᎩ ᎠᎴ ᏓᎾᏓᏴᎳᏗᏍᎬ ᎠᎴ ᏚᏁᏅᏒ ᎠᎴ ᏚᏙᏢᏒ ᎤᏤᏟᏓ ᏗᏂᏟᏏᏍᎩ ᏧᎾᏟᎶᏍᏔᏅᏅᎢ. --- “ᎢᏳᏃ ᎢᎦᎦᏥᏴᏗ ᏱᎩ ᏴᏫ ᎤᏂᎪᏩᏛᏗ ᏧᏂᎾᏫ ᎬᏗ ᎠᎴ ᎤᏂᎪᏩᏛᏗ ᏄᏍᏛ ᎤᎾᏓᏅᏓᏗᏍᏗᏍᎬ, ᏃᏊᏃ ᏄᎵᏍᏔᏅ,” ᎤᏛᏅᎢ. --- ᎪᎯᎢᎦ, Vann ᎤᏪᏅᏒ ᎠᎴ ᏧᏟᎶᏍᏔᏅᎲᏍᏗ ᏂᎦᏓ ᏚᏓᏘᎾᎥᎢ. ᏴᏓᎭ ᎠᏂᎩᏍᎪ ᎠᎦᏖᏃᎵᏙᎭ ᏂᎬᎾᏛᏊ , ᎠᏎᏃ ᎤᎪᏛ ᏧᏑᏫᏓ ᏗᏟᎶᏍᏔᏅᏅ ᎾᏍᎩᏃ ᏂᎦᎥᏊ ᏥᏄᏍᏗ ᏓᏏᎳᏕᏫᏒ ᏚᏂᏍᎪᎸᏙ, ᎠᏠᏯᏍᏗ ᎢᎬᏱ ᏄᏓᎴ ᏂᎨᏒᏅ, ᏗᎦᎴᏴᏔᏅ ᎠᎴ ᏗᏟᎶᏍᏔᏅ ᏗᎦᏯᎸᏗ. --- ᏃᏊᏃ ᏕᎭᎷᏱ ᏍᎪᎯᏁ, Vann ᎾᏍᎩ ᏌᏊ ᎨᏒ ᎾᎿ ᏦᎢ ᎨᎦᎵᎡᎵᏍᏔᏅ ᎾᏍᎩᎾ ᎠᏂᏣᎳᎩ ᏗᎾᏟᎯ ᎠᎧᏁᏍᏗ ᎾᎿ ᏣᎳᎩ ᎠᏰᎵ ᎾᎯᏳ ᏗᏂᎳᏫᎩ ᏓᎾᏠᏍᎬᎢ. ᎤᏂᏍᏆᏙᏂᏃ, ᏚᏬᏪᎳᏅ ᎠᎴ ᎦᏓᏅᏁᎸ ᏧᏬᏢᏅ ᏧᏔᏂ ᏗᎦᏯᎸᏗ ᏄᏍᏛ ᏚᎸᏫᏍᏓᏁᎲᎢ. --- “ᎦᏓᏁᏖᏍᎬ ᎯᎠ ᎢᏳᏍᏗ ᏗᎵᎮᎵᏍᏙᏗ ᎤᏂᏲᏏᏙᎸ Ꮭ ᎢᎵ ᏱᏂᎦᎢ, Ꮭ Ꮎ ᎪᎯᏊ ᎤᏒ ᏣᏁᏙᎲ ᎤᏅᏌ,” ᎠᏗᏍᎬ Vann. “ᎦᏓᏅᏖᏍᎬ ᎤᏍᏆᎸᎭ ᎠᏰᎵ, ᏝᎾ ᎠᏂᏣᎳᎩ ᎤᏅᏌ, ᎨᎦᎵᎡᎵᏍᏗᏍᎬ ᎤᏂᏲᏏᏙᎸ ᎢᏳᏍᏗᏊ ᎤᏲᏏᏙᎸᎯ ᏱᎩ ᎾᏍᎩ ᎤᎾᏕᎶᎱᎯᏍᏗ ᏗᏓᏟᎯ ᎨᏒ ᎾᏍᎩᎾ Ꮭ ᏱᎨᎪᎵᏍᏗᏍᎪᎢ.

--- ---
06/14/2013 02:04 PM
ᏔᎳᏏ, ᎣᎦᎵᎰᎹ. – ᏧᏍᎪ ᎠᏂᏴᏫᏯ ᏧᎾᏕᎶᎪᏍᏗ ᎾᏞᎬ ᎤᎾᎵᎮᎵᏍᏔᏅ ᏣᎳᎩ ᎠᏰᎵ ᎣᏍᏓ ᎠᎦᏅᏔ ᏧᎸᏫᏍᏓᏁᎯ Jimmie Marrujo ᎾᏍᎩᎾ ᏩᎠᎪᎵᏴ ᎠᎦᏅᏔ ᏧᏍᏆᏛ ᏓᎾᏓᏟᏏᏍᎬᎢ. ᏚᏕᎶᏆᎥ ᏧᏍᎪ ᏧᎾᏕᎶᏆᏍᏗ ᏅᎩᏍᎪ ᎾᏕᏘᏯ ᏥᎨᏒᎢ. --- ᏚᎾᏙᎵᏤᎸ ᎾᎿ CNE ᏗᏂᎴᏴᏗᏍᎩ ᏚᎾᏙᎵᏤᎸ, Marrujo, ᎾᏍᎾ ᎠᏣᎳᎩ ᎠᎴ Pueblo ᎠᎴ ᏚᎸᏫᏍᏓᏁ ᎾᎿ ᏣᎳᎩ ᎦᏚᏏ Golf Course ᎾᎿ ᎦᏚᏏᎢ, ᎤᏙᎯᏳᎯ ᏗᎬᏟᎶᏍᏙᏗ ᎬᏩᏂᏍᏓᏩᏛᏍᏙᏗ ᎾᏍᎩᎾ ᎠᏁᎯᏯ ᎠᎹᏱᏟ ᎨᎳ ᏗᎾᏛᏍᎩ, ᎤᎪᏛᏃ ᎾᏍᏊ ᎯᎠ ᏧᏍᎪ ᏗᎾᏕᎶᏆᏍᎩ ᏃᏊ. --- “Marrujo ᏚᏕᎶᏆᎥ ᏧᏍᎪ ᎠᏂᏴᏫᏯ ᏧᎾᏕᎶᏆᏍᏗ ᎾᏍᎩ ᎦᎸᎳᏗ ᏕᎦᏂᏙᎲ ᏓᏕᎶᏆᏍᎬᎢ ᎠᎴ ᏚᏍᏆᏛ ᏔᎳᏚᏏᏁ ᏗᎦᏂᏓᏍᏗ ᎾᎿ ᏐᏁᎳᏚ ᎢᏍᎪᎯᏧᏈ ᏑᏓᎵᏍᎪ ᏔᎵ ᏧᏕᏘᏴᏌᏗᏒᎢ. ᎯᎠ ᎤᏓᏒᏅ ᎠᎪᎵᏍᏙᏗ Marrujo ᎾᏍᎩᎾ ᎤᎦᎵᏍᏗ ᏗᎬᏩᏓᏅᏓᏗᏍᏙᏗ ᏃᏊ ᏗᎾᏕᎶᏆᏍᎩ ᎾᏍᎩᎾ ᎠᎦᏅᏔ ᎪᎯᎦ ᎬᏩᎴᏅᏓ, ᎣᏍᏓ ᎦᏱᎦᏓᏅᏖᏗ ᏧᏍᎪ ᎠᏂᏴᏫᏯ ᏧᎾᏕᎶᏆᏍᏗ,” ᏗᏂᎴᏴᏗᏍᎩ ᎤᏃᏪᎸᎢ. --- Marrujo ᏌᏚ ᏧᏕᏘᏴᏓ ᏕᏁᎶᏅ ᏧᎾᏔᏂ ᎠᎾᎳᏍᎦᎵᏍᎩ ᎤᎾᏓᎷᎬᎢ. ᏔᎵ ᏧᏕᏘᏴᏓ ᎢᏧᎳᎭ ᏚᎾᏁᎶᏅ Mickey Mantle ᎠᎴ Rich Barry ᎾᏍᎩᎾ ᎠᏁᎸᎢ New York Yankees. --- “ᏧᏍᎪᏃ ᏂᎪᎯᎸ ᎾᎥ ᎠᎴ ᏗᏆᏓᏅᏛ ᎠᎩᎸᏉᏓ ᏗᏆᏓᏅᏛᎢ ᎾᏅᏃ ᎠᏆᏛᏒ ᎠᎴ ᎾᎿ ᏗᏆᎵ ᏓᎩᏩᏛᎲ ᎦᎴᏂᏙᎲ ᎢᎪᎯᏓ,” ᎠᏗᏍᎬᎢ Marrujo. “ᎠᎩᏍᏕᎸᎲ ᎠᏇᎳᏗᏓᏍᏗ ᎡᎶᎯ ᏫᏚᏳᎪᏛᎢ, ᎠᎴ ᎠᏂᏴᏫ ᏙᏯᏗᏢ ᎾᏃ ᏏᏓᏁᎸᎢ.” --- Marrujo ᏓᎦᏨᏍᏔᏅ ᎤᏓᎵᎢ Jessica ᏚᏙ ᎠᎴ ᏅᎩᏍᎪ ᎯᏍᎩ ᎾᏕᏘᏯ ᎾᏂᏁᎶ, ᎠᎴ ᎤᎪᏛᏊ ᎨᏒ ᎠᏁᏙᎰ ᎤᏪᏥ ᎠᏍᎦᏯ ᎠᎴ ᎤᎵᏏ. --- ᏚᎸᏫᏍᏓᏁᎰᏃ ᎾᎿ ᏣᎳᎩ ᎦᏚᏏ Golf Club ᎬᏩᎴᏅᏓ ᏔᎵ ᏯᎦᏴᎵ ᏅᎩ ᎤᏕᏘᏴᏌᏗᏒ ᎬᏩᎴᏅᏓ ᎠᎴ ᎠᏗᏍᎬ ᎤᎸᏉᏓ ᏚᎸᏫᏍᏓᏁᎯ ᎤᎪᏓ ᎾᏃ ᏍᏆᏞᏍᏗ ᏚᏁᎶᏅᎢ, ᎠᏎᏃ Ꮟ ᏓᎦᏙᏍᏗᏍᎪ ᎠᎾᎳᏍᎦᎵᏍᎬᎢ. --- ᏚᎾᏙᎵᏤᎵ ᎯᎠ ᏗᏂᎴᏴᏗᏍᎩ, ᏧᏍᎪ ᏧᏂᎸᏫᏍᏓᏁᎯ ᎤᎾᎵᏍᎪᎸᏔᏅ ᎯᎠ ᎤᎦᎵᏍᏗ ᎬᏩᎾᏓᏅᏖᏗ ᎠᏂᏴᏫ ᎯᎠ ᎧᏃᎮᏢ ᎠᎴ ᏂᎬᏱᎵᏒ ᎾᏍᎩᎾ ᎤᎾᎦᏎᏍᏙᏗ ᎾᎿ ᏧᎾᏕᎶᏆᏍᏗ ᏧᏍᎪ ᎠᏂᏴᏫᏯ ᏓᎾᏕᎶᏆᏍᎬ ᏗᏂᏲᏟ ᎤᎾᏓᏁᏖᏗ ᏃᏊ ᏥᏓᎾᏕᎶᏆᎢ. --- ᏧᏍᎪ ᎠᏂᏴᏫᏯ ᏧᎾᏕᎶᏆᏍᏗ, ᎾᎿ ᎨᏒ ᎠᏆᏅᎩ ᏍᎦᏚᎩ, ᏞᏃ ᎠᏕᎳ ᎠᏃᏢᏍᎩ ᏱᎩ, ᎠᎾᎵᏍᎪᎸᏗᏍᎩ ᏓᏂᎲᏍᎪ ᎠᏕᎳ ᎾᏍᎩᎾ ᎤᏂᎩᏍᏗᏍᎪ ᏓᎾᏕᎶᏆᏍᎬ ᎠᏂᎯᏯ ᎠᎹᏱᏟ ᎠᏁᎯ ᏗᏂᏲᏟ ᏅᎩ ᎠᎴ ᏁᎳᏚ ᎢᏧᎾᏕᏘᏴᏓ. ᎤᎪᏛ ᎠᏕᎶᎰᎯᏍᏗ, visit oaksindianmission.org .

--- ---
05/03/2013 08:58 AM
ᏓᎵᏆ, ᎣᎦᎵᎰᎹ. – ᎾᎿ ᏓᏳᎾᏕᏘᏴᎯ ᎠᎾᎵᎮᎵᏍᏗᏍᎬ ᎢᎬᏱ ᏄᎬᏫᏳᏒ ᏗᎫᎪᏗᏍᎩ ᎾᎿ ᏣᎳᎩ ᎠᏰᎵ, John Martin Jr., ᏧᏂᏒᏍᏔᏅ ᏔᎵ ᏳᏩᏂᎸ ᏒᎯᏱᏯᏗᏢ ᏕᎭᎷᏱ ᏧᏁᎵᏁᎢ ᎾᎿ ᎣᎿ ᏣᎳᎩ ᏧᎾᏓᏱᎵᏓᏍᏗ ᏓᎵᏆ ᏗᎦᏚᎲᎢ. --- ᎾᎿᏃ ᎤᎾᏕᏘᏱᏍᎬ, ᏗᎫᎪᏗᏍᎩ Martin ᏅᏯ ᎨᏛᏍᏗ ᎤᏃᎮᏍᎩ ᎾᏍᎩ ᏙᏓᏳᏂᏲᏏ ᎾᎿ ᏧᎾᏓᏱᎵᏓᏍᏗ ᏅᎩ ᏧᏅᏏᏲᎢ ᎠᎴ ᏛᏄᏞᏏ ᎾᏍᎩᎾ ᎠᏂᏏᏓᏁᎸ ᏩᎦᏴᎵᏴ ᎠᎴ ᏩᏓᎨᎢᏴ Martin ᏏᏓᏁᎸ ᏂᏓᏳᎾᏓᎴᏅᎯ. ᎾᏍᎩᏍᏊ ᎤᎬᏫᏳᎯ Bill John Baker ᎡᏙᎮᏍᏗ ᎠᎴ ᏓᏰᎦᏁᎵ ᎤᏂᏍᏆᏂᎪᏔᏅᎲᏍᏗ ᏥᏓᏂᎲᏍᎪᎢ ᏓᎾᎵᎮᎵᏍᏗᏍᎬᎢ, ᎾᏍᎩᏃ ᏫᏙᏛᎠᏁᎵ ᎦᎸᎳᏗ ᏧᎾᏓᏰᎵᏓᏍᏗ ᎤᏂᏍᏆᏂᎪᏔᏅᎲᏍᏗ ᏂᏓᏳᏓᎴᏅ ᏣᎳᎩ ᎠᏰᎵ ᎠᎴ ᏏᏓᏁᎸ ᏂᏓᏳᎾᏓᎴᏅᎯ ᏗᎫᎪᏗᏍᎩ John Martin Jr. ᎠᎴ ᎠᎮᏍᏗ ᏴᏫ ᎤᏂᎪᏩᏛᏗ. --- ᎯᎢᏃ ᎢᎬᏱ ᏅᏯ ᎨᏛᏍᏗ ᎤᏃᎮᏍᎩ ᎤᏃᏢᎾ ᎾᎿ Martin ᎠᎾᎵᎮᎵᏍᏗᏍᎬ ᎠᎴ ᎢᎬᏱ ᎾᏍᎩ ᎾᎾᏛᎦ ᎠᏰᎵᏂᎬᎾᏛᎢ ᏗᎫᎪᏗᏍᎩ John Martin Jr. ᎠᏂᏏᏓᏁᎸ ᎠᎾᏓᏟᏏᏍᎬᎢ. ᎢᎸᏍᎩ ᏯᏍᎪᎯᏧᏈ ᎠᏅᏏᏓᏁᎸ ᏂᏓᏳᎾᏓᎴᏅ ᎠᏁᏙᎮᏍᏗ ᏂᏙᏓᏳᎾᏂᎩᏓ ᏂᎬᏮ, ᏫᎧᏁᏉᎥ ᎤᏂᎪᏓ ᎠᎭᏂ ᏗᏁᎯ, ᎾᏍᎩ ᎤᏚᎩ ᎤᏅᎭ ᏧᏂᎷᎯᏍᏗ ᎯᎢᎾ ᎤᎾᏓᏟᏌᎲ ᎠᎾᎵᎮᎵᎬ ᏄᏛᏁᎸ Martin ᎧᏃᎮᏍᎩ ᏅᏯ ᏛᏁᏘᏂᏒᎢ ᎠᎴ ᏏᏓᏁᎸ ᏓᎾᏓᏟᏏᏍᎬᎢ. --- Martin ᎾᏍᏊ ᎢᎬᏱ ᎠᏕᎳ ᏗᎦᏘᏯ ᎨᏒ, ᏃᎴ ᎠᏕᏯᎯ ᏧᎾᏓᏱᎵᏓᏍᏗ ᏗᎫᎪᏗᏍᎩ ᎾᎿ ᏔᎵ ᏗᏍᎦᏚᎩ ᎾᎿ ᏔᎾᏏ ᎠᎴ ᏣᏥᏱ, ᎠᏥᏅᏏᏓ ᎠᎴ ᎪᏪᎵᏍᎩ ᎾᎿ 1827 ᏣᎳᎩ ᎦᎫᏍᏛᏗ. ᏃᏊᏃ ᏚᏓᎩᏴ ᎤᎾᏙᎩᏴ ᎾᎿ ᏄᎬᏫᏳᏒ ᏗᎫᎪᏗᏍᎩ ᎾᎿ ᎠᏂᎳᏍᏓᏢ ᏩᎦᎸᎳᏗᏴ ᏧᎾᏓᏱᎵᏗᏍᏗ ᎭᏫᎾᏗᏢ ᎾᏍᎩ 1839 ᎦᎫᏍᏛᏗ ᎣᏂ ᎾᎿ “ᎦᏅᏅ ᏚᎾᏠᏱᎸᎢ.” --- ᎤᏲᎱᏒ ᏚᏂᏃᏗ ᎦᎵᏆᏚᏏᏁ, 1840, ᎠᎴ ᎠᏥᏂᏌᏅ ᎾᎥ Palisade ᏗᏐᏴ ᎠᎴ ᎠᎾᏓᏩᏛᎯᏙ ᎠᏰᏟ ᎤᏙᏢᏒ ᎾᎿ ᏧᏍᏆᎦᏟ ᏗᏐᏴᎢ. ᎠᏥᏂᏌᎲᏃ ᎠᎴ ᎤᏪᏅᏒ ᎾᎿ ᎦᏅᏅ ᏚᏠᏒ ᎾᏍᎩ Jackson ᎠᎴ Elm ᏕᎦᏅᏅ ᎾᎿ ᏧᏍᏆᎦᏟ ᏗᏐᏴᎢ. --- ᏴᏫ ᎤᎾᏦᏙᏗ ᎠᏂᎦᏖᏃᎵᏙ ᎾᎿ 1824 ᏧᏍᏆᎦᏟ ᏗᏐᏴ ᎠᏂᏲᏍᎩ ᎤᎾᏐᏴ, Martin’s ᎠᏥᏂᏌᎲ ᎠᎴ ᎤᏁᎳᏛ ᎾᏍᎩ ᏛᏂᎩᏏ Methodist ᏧᏂᎳᏫᏍᏗ ᎤᏂᎲ ᏓᎵᏆ ᏧᏁᎳ ᎠᏟᎢᎵᏒ ᏌᎾᎴ, ᎾᎿ ᏕᎭᎷᏱ ᏧᏁᎵᏁ ᎠᎴ ᏛᎦᎷᏥ ᏔᎳᏚ ᎠᏰᏟ ᎠᏟᎢᎵᏒᎢ. --- ᏣᎳᎩ ᎠᏤᎷᎦ ᏗᏁᎶᏗᏍᎩ Tommy Wildcat ᎾᏍᎩ ᎠᏎᎸᎯ ᏧᏃᎩᏍᏙᏗ ᎾᎿ ᎤᎾᏕᏘᏱᏍᎬ ᏗᏁᏙᎯ. ᎾᏍᎩᏃ ᏛᎾᎴᏅᎯ ᏔᎵ ᎠᏟᎢᎵᏒ ᏒᎯᏱᏯᏗᏢ ᎾᏍᎩ ᎠᏂᏣᎳᎩ ᎤᏂᏲᏏᏙᎸ ᎦᏓᏗ ᏗᏂᏂᏙᎯ, ᎣᏂᏃ ᎠᏂᏴᏫᏯ ᎠᏂᎨᏯ Pocahontas ᎤᎾᏓᏡᎬ ᎠᏂᎪᎵᏱᏍᎬ ᎾᎿ ᎤᎬᏫᏳᎯ ᎤᏓᏙᎵᏍᏔᏅ ᏧᏃᏱᎾ ᏗᎬᏗ ᏛᏂᏃᎮᏟ. --- ᏓᎵᏆ Mayor Jason Nichols, Col. Joe Martin, ᎤᎬᏫᏳᎯ Baker, ᏩᎦᎸᎳᏗᏴ ᏧᎾᏓᏱᎵᏓᏍᏗ ᏗᏘᏲᎯᎯ Troy Wayne Poteete ᎠᎴ ᎪᏂᎳᏍᏓᏢ ᏗᎦᎳᏫᎦ ᎦᏬᏂᏍᎩ Tina Glory Jordan ᎾᏍᎩ ᎠᏎᎸ ᎤᏂᏬᏂᎯᏍᏗ ᎾᎿ ᎠᎾᎵᎮᎵᏤᎲᎢ. --- ᏦᎢ ᎢᎦ Martin ᎠᏂᏏᏓᏁᎸ ᏓᎾᏓᏟᏏᏍᎨᏍᏗ ᎤᎾᏎᎸᎯ ᏐᏁᎳ ᎠᏟᎢᎵᏒ ᎤᎾᎴᏅᏗ ᎾᎿ ᏕᎭᎷᏱ ᎦᎵᏉᎩᏁᎢ ᎠᏂMethodist ᏧᏂᎳᏫᏍᏗ ᎤᏂᎲ ᎾᎿ 300 Delaware St. in Tahlequah. ᏏᏓᏁᎸ ᎠᏃᎷᏩᏘᏍᎩ ᎾᏍᎩ ᎡᏙᎮᏍᏗ ᏧᏍᏕᎸᎯᏓᏍᏗ ᏏᏓᏁᎸ ᏂᏓᏳᎾᏓᎴᏅ ᎨᏒ ᎠᎴ ᎠᏂᏐᎢ ᏏᏓᏁᎸ ᎠᏁᏙᎲ ᏂᏓᏳᎾᏓᎴᏅᎢ. ᎠᏂᏐᎢ Martin ᎪᎱᏍᏗ ᏗᎾᏓᏛᏂ ᎾᎾᏛᏁᎲ ᎠᏍᏆᎵᏍᎩ ᎾᏍᏊ ᏣᎳᎩ Heritage ᎠᏰᏟ ᏓᏁᏙᎮᏍᏗ ᏕᎭᎷᏱ ᎦᎵᏉᎩᏁᎢ. --- ᎤᎪᏛ ᎠᏕᎶᎱᎯᏍᏗ ᏲᏚᎵ, ᏩᏟᏃᎮᏙᏗ ᎠᏍᏆᎵᏍᎬ ᎠᏛᏅᎢᏍᏗᏍᎩ Col. Joe Martin at 480-365-8202 or email joemartinproperties@cox.net .

--- ---
05/01/2013 09:00 AM
ᏓᎵᏆ, ᎣᎦᎵᎰᎹ. – ᏏᏉᏲ ᎦᎸᎳᏗ ᏧᎾᏕᎶᏆᏍᏗ ᏧᏕᎶᏆᎥᎢ ᎠᏴᏖᏍᏗ ᏍᏆᏞᏍᏗ ᏗᏁᎶᎲᏍᎩ ᏫᏓᏤᏢ ᎠᎴ ᏣᎳᎩ ᎠᏰᎵ ᎨᎳ Nathan Stanley ᎤᏬᏪᎳᏅ ᎾᎿ ᎠᏎᏊ ᏗᏓᏁᏤᏗ ᎾᎿ ᎧᏬᏂ ᏔᎵᏍᎪ ᎦᎵᏉᎩᏁ ᎾᎿ Baltimore Ravens ᎾᏍᎩ ᎤᎵᏍᏚᎾ ᏔᎵ ᏯᎦᏴᎵ ᏦᎦᏚ ᎤᏕᏘᏴᏌᏗᏒ NFL ᏓᎾᏑᏰᏍᎬ ᏦᎢ ᎢᎦ ᏚᏟᎢᎵᏙᎸᎢ. --- Stanley ᏚᏍᏆᏛᎢ ᏔᎵ ᏂᏕᎵᏍᏔᏂᏒᎢ ᎦᎳᎸᏛ ᏧᎾᏕᎶᏆᏍᏗ ᎠᏴᏖᏍᏗ ᏍᏆᏞᏍᏗ ᏓᏁᎶᎲᏍᎬ ᎩᏄᏙᏗ ᎠᏰᏁᎦ ᎾᏍᎩᎾ Southeastern Louisiana University in Hammond, La. ᎾᏍᎩ ᏑᏓᎵ ᎢᎳᏏᏓ ᎯᏍᎩ ᎢᏏᏔᏗᏍᏗ ᎢᎦᏘ ᎩᏄᏙᏗᎠᏏᏁᎦ ᎤᏗᏅᏒ 1,952 ᎢᏯᎳᏍᎬᏓ, ᎾᏍᎩ ᏧᏁᎵᏁ ᏩᎦᎸᎳᏗᏴ ᏌᏊ ᎤᏓᏁᏟᏴᏒ ᏑᏕᏘᏴᏓ ᎾᏍᎩᎾ ᏂᎦᏓ ᏗᏎᎸ ᏧᎾᏕᎶᏆᏍᏗ ᏕᎦᏃᏣᎸᎢ, ᎾᏍᎩᎾ ᏐᏁᎳ ᏚᏅᏅᎢ ᎾᏍᎩ ᏔᎵ ᏯᎦᏴᎵ ᏔᎳᏚ ᎤᏕᏘᏴᏌᏗᏒᎢ. --- ᏓᎵᏆ ᎤᏛᏒ ᎡᎯᏯ, ᎾᏍᎩ ᏚᏁᎶᏅ ᎾᎿ Casino del Sol All-Star Game ᎠᎴ East-West Shirne Game, ᎤᏍᏆᏛ ᎾᏍᎩ ᏔᎵ ᏧᏕᏘᏴᏓ ᎤᎲ ᎢᏳᏛᏗ ᏑᏓᎵᏁ ᎾᏍᎩ SLU ᎢᏳᎾᏛᏁᎸ ᎾᎿ ᏭᎾᏕᎬ ᎢᏯᎳᏍᎬᏓ (2,238), ᏑᏓᎵᏁ ᎾᎿ ᎠᎾᏓᎪᎾᏗᏍᎬᎢ (205) ᎠᎴ ᎦᎵᏉᎩᏁ ᎠᏁᎶᏙᏗ (305). --- ᏏᏊ ᏂᎨᏁᏟᏴᏍᎬᎾ ᏥᎨᏒ ᎾᎿ SLU, Stanley ᏚᏁᎶᏅ ᏔᎵ ᏂᏕᎦᎵᏍᏔᏂᏒ ᏑᏕᏘᏴᏓ ᎾᎿ University of Mississippi Rebels in Oxford, Miss. ᏝᏃ ᏱᏚᏁᎶᏁ ᎾᎿ ᏔᎵ ᏯᎦᏴᎵ ᏧᏁᎳ ᎤᏕᏘᏴᏌᏗᏒ ᎾᏍᎩᎾ ᎢᎬᏱ ᎤᏕᏘᏴᏌᏗᏒ ᎤᎴᏅᎭ ᎾᎿ Ole Miss. --- Stanley ᎤᎴᏅᏔᏅ ᏓᏩᎶᎲᏍᎬ ᎩᏄᎪᏗᎠᏏᏁᎦ ᎾᎿ ᏔᎵᏁ ᎠᏟᎢᎵᏒ ᎾᏍᎩ ᏔᎵᏁ ᏯᎦᏴᎵ ᏍᎪᎯ ᎤᏕᏘᏴᏌᏗᏒ Ꮟ Oregon ᏫᏂᏚᏲᏍᎬ ᏥᎨᏒ Jeremiah Masoli ᎤᎩᏍᏔᏅ. Stanley ᎤᎴᏅᎲ ᎾᎿ ᏅᏓ ᎤᏓᏁᏟᏴᏌ ᎠᏍᏚᎢᏍᎦ ᏚᏁᏄᏞᏅ Jacksonville State, ᎠᎢᎡ 6-of-10 for 133 ᎢᏯᎳᏏᏓ ᎠᎴ ᏦᎢ ᎤᏅᏅᎢ. Masoli ᎤᎩᏌ ᎣᎾ ᎠᎴ Stanley ᏦᎢᏊ ᎢᏳᏩᎪᏛ ᎤᎪᎲ ᏠᎨᏏ ᎾᏍᎩᎾ ᎠᏟᎢᎵᏒᎢ. --- ᎣᏂᏃ Masoli ᎤᏂᎩᏌ, Stanley ᏄᏪᎵᏒ ᎾᏍᎩ ᏭᎪᏛ ᎤᎩᏍᏗ ᎾᎿ ᏗᏁᎶᏗ ᎩᏄᏙᏗᎠᏏᏁᎦ, ᎠᏎᏃ ᏓᏤᏢ ᎾᎿ ᏦᎢᏁ ᎤᏕᏘᏴᏌᏗᏒ ᎾᎿ ᎦᎸᎳᏗ ᏧᎾᏕᎶᏆᏍᏗ ᎤᏁᏟᏴᏒ Randall Mackey, ᎾᏍᏊ ᎤᏠᏯ Zack Stoudt ᎠᎴ West Virginia ᎤᏠᏯ ᎾᏍᏊ Barry Brunetti ᎡᎳᏗ ᏄᎵᏍᏔᏅ ᏚᎲ reps, ᎾᏍᎩ ᎢᏳᏍᏗ ᎤᏪᏅᏒ ᎾᎿ SLU. --- Stanley ᎤᏍᏆᏛ ᎢᏳᏍᏗ ᎤᎦᏎᏍᏛ ᎾᎿ Ole Miss ᎠᎢᏒ 28-for-55 for 424 ᎢᏯᎳᏏᏓ ᎾᎿ ᏅᎩ ᎢᏳᏅᏅ ᎠᎴ ᏔᎵ ᏭᏗᏅᏓ ᎠᏥᏍᏆᏞᎡᎸᎢ. --- ᎾᎿ 2008, Sanley ᎾᏍᎩ ᏂᎦᏓ ᎤᎾᏚᎵᏍᎬ ᎾᎿ ᎩᏄᏙᏗᎠᏏᏁᎦ ᏗᏁᎶᎲᏍᎦ ᎤᎾᏑᏱᏍᏗ, ᎾᎿ ᏧᏑᏰᏒ Mississippi ᎾᎿᏃ ᏧᎾᏕᎶᏆᏍᏗ ᏯᏛᎾ Oregon State, Maryland and Louisiana Tech. --- ᎾᎿ ᏅᎩ ᏧᏕᏘᏴᏓᎤᎴᏅᏔᏅ ᏏᏉᏲ, ᎤᏛᏅᏒ ᎤᎪᏛ ᎾᏃ ᏑᏓᎵ ᎤᎦᏴᎵ ᎢᏯᎳᏏᏓ ᎠᎴ ᎦᎵᏆᏍᎪ ᏚᏅᏅ ᎾᎿ ᎠᏂᏴᏫᏯᎢ, ᎠᏠᏯᏍᏗ 2,265 ᎢᏯᎳᏏᏓ ᎠᎴ ᏦᏍᎪ ᏅᎩ ᎢᎦ ᏚᏅᏅ ᎾᎿ ᏔᎵ ᏯᎦᏴᎵ ᎦᎵᏉᎩ ᎤᏕᏘᏴᏌᏗᏒᎢ.ᎾᏍᎩᎾ ᏓᏂᏟᏏᏍᎬ ᎠᎴ ᏓᎾᏑᏱᏍᎬ, ᎾᏍᎩ ᏌᏚ ᎪᏪᎵ ᎨᏒ ᎾᎿ ᎣᎦᎵᎰᎹ ᎾᎿ Rivals.com. ᏃᎴᏍᏊ ᏓᎪᎥ ᎬᎾᏕᎾ ᎩᏄᏙᏗᎠᏏᏁᎦ ᎾᏍᎩᎾ ᎤᏕᏘᏴᏌᏗᏒᎢ ᎾᎿ ᏔᎵᏁ ᎠᏍᏆᎵᏍᎬ ᎾᎿ Offense/Defense All –American Bowl ᏓᏂᏅᏁᎲ ᏄᏍᏛ ᏄᎾᏛᏁᎸ ᎤᎾᏓᏒᏅᎢ ᎾᎿ Miami, Fla. Stanley’s ᏗᏐᎢ ᎠᏥᎸᏉᏔᏅ ᎠᏠᏯᏍᏗ ᏗᎪᏓ ᎾᎿ ᏔᎵ ᏯᎦᏴᎵ ᏧᏁᎳ ᎤᏕᏘᏴᏌᏗᏒ ᎣᎦᎵᎰᎹ ᎠᎾᎳᏍᎦᎵᏍᎩ ᏗᎾᏘᏂᏙᎯ ᏚᎾᎵᎪᏒ All-State Game, ᏗᏒᏍᏔᏅ ᎦᎶᏂ ᎢᎬᏱᎢ ᎾᎿ ᎨᏒ Ꮟ ᏧᏃᏍᏗ; ᏔᎳᏏ ᏧᏁᎳ ᎪᏪᎵ Player of the Week, ᎾᏍᎩ ᎠᎨᎳᏛ ᏧᏁᎳ ᎪᏪᎵ Ford Player of the Year Award; ᎾᏍᎩ ᏔᎵ ᏯᎦᏴᎵ ᎦᎵᏉᎩ ᎤᏕᏘᏴᏌᏗᏒᎢ Class 2A-8 All-District Team ᎠᎴ co-Offensive Back ᎾᏍᎩ ᎤᏕᏘᏴᏌᏗᏒ; ᎠᎴ ᎠᎪᏪᎶᏗ ᎾᎿ Class 2A All-State Team. --- ᎾᏞᎬ, ᎾᏍᎩ Ravens ᎤᏂᎧᎭ Super Bowl MVP Joe Flacco ᎾᏍᎩ ᎠᎴᏂᏍᎩ. Flacco ᎤᏬᏪᎳᏅ 120.6 million ᎤᏚᏓᎸᏅ ᎯᎠ ᏧᏕᏘᏴᏌᏓ, ᏭᎪᏗᏴ ᎠᎦᏈᏴᎡᎯ ᎾᎿ NFL ᎠᎢᏒᎢ. --- ᏗᏐᎢ ᎩᏄᏙᏗᎠᏏᏁᎦ ᎾᎿ Ravens roster ᎾᏍᎩᎾ ᎯᎠ Caleb Hanie, ᏑᏓᎵ ᏧᏕᏘᏴᏓ pro ᏂᏓᏕᏓᎴᏅ ᎦᎸᎳᏗ ᏧᎾᏕᎶᏆᏍᏗ Colorado ᎠᎴ Tyrod Taylor, ᎾᏍᎩ ᏦᎢ ᏧᏕᏘᏴᏓ veteran ᏂᏓᏳᏂᎩᏓ Virginia Tech.

--- ---
04/15/2013 08:44 AM
ᏓᎵᏆ, ᎣᎦᎵᎰᎹ. – ᎢᏳᏃ ᎠᎨᏯ ᎾᎿ ᏍᎦᏚᎩ ᎡᎭ ᎤᏂᎩᏓ ᏱᎩ, Ꮭ ᎠᏎ ᎤᎾᏓᏅᏖᎸᏓ ᏱᎩ. Encore ᎤᎾᏓᎾᏅ ᎠᏂᎾᏕᎪ, ᎠᏓᎾᏅ ᏂᏓᏳᏛᎾᎦᏝᏅᎯ ᎾᎿ ᎦᏚᎲ ᏗᏂᏍᏕᎵᏍᎩ ᎾᎿ ᏍᏓᏯ ᏄᎾᎵᏍᏓᏁᎲᎢ ᎠᏰᏟ ᎤᎾᏙᏢᎯ ᎾᏍᎩ ᏂᎦᎵᏍᏔᏂᏙᎲ ᏗᎬᏩᏂᏍᏕᎸᏗ. --- ᎾᏍᎩ ᎠᏓᎾᏅ ᎤᏃᎷᏩᏛᏓ ᎾᎿ ᏔᎵ ᏯᎦᏴᎵ ᏐᏁᎳ ᏗᏂᏍᏕᎵᏍᎩ ᎤᏂᏂᏴᏎᎲ ᎠᏂᎨᏯ ᎨᏥᏍᏆᏂᎪᏙᏗ ᎤᏂᏂᎬᏎᎲ ᎠᏂᎨᏯ. ᎤᏃᏢᏅ ᏂᏓᏳᏓᎴᏅ Encore ᎠᏂᎾᏕᎬ ᎠᎾᎵᏍᏕᎸᏙᏗᏍᎪ ᏧᎾᏈᏴᏔᏂᏓᏍᏗ ᎠᎴ ᏧᏂᎸᏫᏍᏓᏁᎯ ᏧᎾᏈᏴᏓᏁᏗ ᏂᎦᏓ ᎤᏂᏂᎬᏎᎲ ᎠᏂᎵᏍᏕᎸᏙᏗᏍᎪ ᎤᏂᏂᎬᏎᎲᎢ. --- ᎯᎠ ᎤᎾᏓᎾᏅ ᎤᏂᏍᏚᎢᏓ ᎨᏐ ᏂᎦᎵᏍᏗᏊ ᎨᎶ ᎤᏪᏓᏍᏗ, ᎠᏎᏃ ᎤᏂᏂᎬᎦ ᎠᏂᎨᏯ ᎬᏩᏁᏓᏍᏗ ᎾᎿ ᎤᎾᏓᎾᏅ ᎠᎴ ᎬᏩᏁᏍᏗ ᎤᎩᏍᏙᏗ ᎤᏂᎬᏎᎲ ᎠᏎᏊᎢ. --- “ᎪᎯᎦ ᏥᎨᏒ, ᎠᏂᏴᏫ ᎠᏅᎵᎪᎸᏗᏍᎬ ᎢᏳᏍᏓᏊ ᎾᎿ ᏧᏂᎸᏫᏍᏓᏁᏗᎢ….. ᎠᏎᏃ ᎤᎪᏗ ᏄᎵᏍᏔᏅ ᎤᏂᏂᎬᎬ ᎤᏂᏅᏗ ᏂᎦᏓ ᎠᏂᎩᏍᎬᎢ,” Bobbie Smith, Encore ᎤᏂᎾᏕ(ᎲᏍᏗ ᎧᏁᏥᏙᎯ ᎠᎴ ᏣᎳᎩ ᎠᏰᎵ ᎨᎳ, ᎠᏗᏍᎬᎢ. “ ᏃᏊᏃ ᎤᏂᏍᏕᎢᏒ ᎤᏂᎾᏕᏒᎲᏍᏗ. ᎾᏍᎩ ᏔᎵ ᏚᏙᏢᏒ ᎠᎾᎵᏍᏕᎸᏙᏗᏍᎪ. ᎣᏣᎵᏍᏕᎸᏙᏗᏍᎪ ᎠᎴᏗᏍᏊ ᏙᏥᏁᎰ ᏍᎦᏚᎩ.” --- ᎢᎬᏱ ᎾᏍᎩ ᏕᎧᎸᏤᎬ, ᎾᎿ ᎠᏓᎾᏅ ᎾᏍᎩ ᏧᏓᎴᏅᏓ ᏕᎦᎸᏗ ᏓᏂᎸᏗᏍᎪ ᏗᎾᏬ ᏓᏂᎾᏕᎪ, ᎾᏍᎩ ᎣᎩᏍᏕᎵᏍᎪ ᎣᎩᎲᏍᏗ ᎠᎿᎥ ᎠᎴ ᎤᏂᏂᎬᏎᎲ ᏍᎦᏚᎩ ᎠᏁᎳ. --- “ᎯᎠ ᏍᎦᏚᎩ Ꮭ ᏧᏛᏓ ᏱᎩ,” ᎠᏗᏍᎬ Smith. “ᎯᎠ ᎠᏓᎾᏅ ᏙᎯᏳ ᏓᏂᏍᏕᎵᏍᎪ ᎤᏂᎪᏓ ᎠᏂᏴᏫ ᏅᏗᎦᎵᏍᏙᏗᏍᎪ ᎣᏍᏓᏊ ᎢᏴ ᏙᎩᎬᏩᎶᏙ ᎠᎴ ᎤᎪᏓ ᏧᏓᎴᏅᏓ ᎣᎩᎾᎣᎢ.” --- Encore ᎤᎾᏓᎾᏅ ᎾᏍᏊ ᏂᎪᎯᎸ ᏚᏂᏂᎬᎪ ᏧᏂᎸᏫᏍᏓᏁᎯ ᎠᎾᏓᎵᏍᎪᎸᏗᏍᎪ, ᎤᎪᏛ ᎪᎩᏗᏢ ᏅᏗᎦᎵᏍᏙᏗ ᎾᏍᎩ ᏔᎵᏁ ᏓᏂᎾᏕᏒᎲᏍᎪ ᎠᎴ ᎠᎾᎵᏍᎪᎸᏗᏍᎪ ᎤᎪᏓ ᏂᎦᎵᏍᏗᏍᎪ ᎠᎴ ᏧᏂᎸᏫᏍᏓᏁᎯ ᎾᏍᎩ ᎠᏂᏴᏫ ᎣᏍᏓ ᎤᏂᏰᎸᏐᎢ. --- “ᎾᏍᎩᏃ ᏧᎾᏓᎾᏅᏗ ᏥᎨᏐ, ᎤᎪᏙ ᎠᎾᎵᏍᎪᎸᏗᏍᎪ ᎾᏃ ᎣᏥᎾᏕᎬ ᎾᏍᎩ ᎦᏲᏟ ᎣᏦᏢᏍᎪ,” ᎠᏗᏍᎬ Smith. --- Encore ᎤᎾᏓᎾᏅ ᏓᏂᏁᏍᎪ ᎤᎾᎵᏍᎪᎸᏔᏅ ᏂᎦᎵᏍᏗᎢᏊ ᏴᎢ, ᎠᏎᏃ Smith ᎤᏛᏅ ᏳᎪᏓ ᏳᏚᎳ ᎤᏂᏲᏢᏗ ᎤᏂᏍᏚᎢᏓ ᎨᏒ ᎤᎾᏓᎾᏅᎢ ᎾᏍᎩ ᎢᏳᏍᏗ Ꮭ ᎪᎯᏓ ᏯᎰ ᎨᎳᏢᎢᏴ ᎠᏅᏗᏍᎪᎢ. ᎠᏂᏴᏫ ᎡᎵᏊ ᎤᎾᎵᏍᎪᎸᏙᏗ ᎾᎿ ᏗᏂᏍᏕᎵᏍᎩ ᎤᎾᏙᏢᏒ. --- “ᎣᎪᏢᏒ ᏚᏂᏂᎬᎦ ᏗᎵᎧᏲᏗ,” ᎠᏗᏍᎬ. ᎾᏍᎩ ᎤᏙᏢᏒ ᎾᏍᎩ ᏂᎪᎯᎸ ᎤᏂᎬᎪ ᏙᏯ ᎤᏁᏓᏍᏗ ᎤᏅᏔᏂᏓᏍᏗ ᎠᎴ ᏗᎵᏲ.” --- ᎠᏂᏴᏫ ᏂᎬ ᏂᏓᏳᏂᎶᏒ ᎠᎾᎵᏍᎪᎸᏗᏍᎪ ᎾᏍᎩ ᏧᏓᎴᏅᏓ ᎢᏳᏱᎸᏓ. ᎢᎦᏓ ᎠᎾᎵᏍᎪᎸᏗᏍᎪ ᏓᏂᏍᏕᎵᏍᎬ ᎠᏂᎨᏯ ᎣᏍᏓ ᎢᎬᏩᎾᎵᏍᏓᏁᏗ. --- “ᏓᏊᎪᏔᏅ ᏂᎦᏓ ᎠᎩᎾᎥᎢ ᎠᏆᎵᏍᎪᎸᏙᏗ ᎯᎠ ᎤᎾᏓᏡᎬ ᏅᏗᎦᎵᏍᏙᏗ ᏚᎾᏟᏂᎪᎯᏍᏗᏍᎬ ᎠᏂᎨᏯ ᎾᏍᎩ ᏓᏤᎸ ᎤᎾᎴᏂᏓᏍᏗ,” ᎠᏗᏍᎬᎢ Guinnevere Allen ᎡᎳᏗᏂ ᎡᎭ. “ᎤᏟᏂᎩᏓ ᎠᏉᎯᏳ ᎯᎢᎾ ᎤᎾᏓᏡᎬᎢ.” --- ᎤᏂᎪᏓ ᏣᎳᎩ ᎠᏰᎵ ᎠᏁᎳ ᎨᏥᏍᏕᎸᎭ ᏂᏓᏳᏓᎴᏅ ᏗᏂᏍᏕᎵᏍᎩ ᏍᏓᏯ ᏄᎾᎵᏍᏓᏁᎵᏙᎲ ᎠᏂᎨᏯ ᎠᎴ Encore ᏔᎵᏁ ᎤᎾᏓᎾᏅᎢ, ᎠᎴ ᎤᏂᎪᏓ ᏣᎳᎩ ᎠᏰᎵ ᎠᏁᎳ ᎠᎾᏓᎾᏁᏒᎲᏍᎪ ᎾᎿ ᎠᏓᎾᏅᎢ Encore ᏔᎵᏁ ᎤᎾᏓᎾᏅᎢ ᎾᏍᎩ ᎤᏂᏂᎬᏎᎲ ᎠᎴ ᎤᎾᏓᎾᏁᏒᎲᏍᏗᎢ ᎠᏓᎾᏅ ᎦᏲᏟ ᏧᎬᏩᎶᏗ. --- Smith ᎠᏗᏍᎬ ᎾᏍᎩ ᎠᏓᎾᏅ ᎤᏂᏁᎣ ᎠᏁᎯᏯ ᎠᎹᏱᏟ ᎠᏁᎯ ᎤᏃᏢᏅᏅᎢ ᎠᎴ ᏧᏓᎴᏅᏓ ᎬᏂᎨᏒ ᏂᎦᎵᏍᏗᏍᎪ ᎾᎿ ᏗᎩᎶᏒ ᎢᎬᏔᏅᏅ ᎨᏒᎢ. ᎾᏍᎩ ᎢᏳᏍᏗ ᎢᎩᎾᎥ ᎠᏂᎪᏩᏗᏍᎪ ᎠᏂᏐᎢ ᎤᏂᎪᏩᏛᏗ ᎾᎿ ᎠᏂᏣᎳᎩ ᏄᎾᏛᏁᎸᏍᏔᏅᎢ. --- “ᏗᎦᏓᎴᏅ ᏄᎵᏍᏔᏂᏙᎸ ᎠᎭᏂ ᏍᎦᏚᎩ ᎾᏍᎩ ᎤᏟᏂᎩᏓ,” ᎠᏗᏍᎬᎢ. “ᎣᎬᏅᏛ ᎾᏍᎩ ᎣᎩᏁᎥ ᎾᎿ (ᎪᏢᏅᏅ, ᏗᏟᎶᏍᏔᏅᏅ ᎠᎴ ᏗᎾᏬ) ᎠᎾᎵᏍᎪᎸᏗᏍᎪ ᎠᎴ ᎠᏂᏁᏕᎪ ᎤᏂᏍᏕᎵᏍᎪ ᎠᎾᏅᏓᏛᎲᏍᎪ ᏂᏧᎵᏍᏔᏅᏍᏔᏅ ᏅᏍᎩ ᎠᏂᎪᏩᏛᎲᏍᎬ ᎠᎿᎥ ᎠᏓᎾᏅᎢ Ꮭ ᎠᏎ ᎠᏂᏣᎳᎩ ᏧᎾᏓᎴᏅ ᎠᏂᏃᎮᏍᎩ ᎠᏰᏟ ᎾᏍᎩ ᎤᏂᏩᎯᏍᏗ ᏧᎾᏅᏬ ᎠᎴ ᎤᏃᏢᏅᏅ, ᎾᏍᎩ ᎢᏳᏍᏓ ᏧᏓᎴᏅᏓ ᎣᎩᏁᎢ ᎠᎭᏂ ᎠᏓᎾᏅᎢ, ᏝᏃ ᏱᎦᏲᎵ ᎠᏎᏃ ᎾᏍᎩ ᎢᏳᏍᏗᏓᏂ ᎣᎩᏁᎢ.” --- ᎯᎠ ᎠᏓᎾᏅ Ꮭ Ꮩ ᎠᏂᎨᏯᏊ ᎢᎦ ᎤᎾᎵᏍᏕᎸᏙᏗ ᏱᎩ, ᎾᏍᎩᏍᎩᏂ ᎦᎸᎳᏗ ᏧᎾᏕᎶᏆᏍᏗ ᏗᎾᏕᎶᏆᏍᎩ ᎾᏍᎩᎾ ᏓᏂᏁᏍᎬ ᏣᎳᎩ ᎠᏰᎵ ᏧᎾᏕᎶᏆᏍᏙᏗ ᎠᎾᎵᏍᎪᎸᏗᏍᎪ ᏧᏂᎸᏫᏍᏓᏁᏗ ᎾᎿ ᎠᏓᎾᏅ ᎾᏍᎩᏃ ᎠᏎ ᎢᏳᎾᏛᏗ. ᏗᎾᏕᎶᏆᏍᎩ ᏚᏂᎸᏫᏍᏓᏁᎲ ᏧᏓᎴᏅᏓ ᏯᏛᎾ ᏗᎾᏬ ᏓᎾᏑᏰᏍᎪ ᏧᏂᏢᏓ ᏧᏂᎾᏗᏅᏓ ᎠᎴ ᎠᏃᏚᏍᏗᏍᎪ ᎤᏂᎼᎥ ᎠᏓᎾᏅ. Smith ᎠᏗᏍᎬ ᎤᎸᏉᏛ ᏗᎾᏕᎶᏆᏍᎩ ᏚᏂᎸᏫᏍᏓᏁᎲ ᎣᏍᏓ ᎾᎾᏛᏁᎰᎢ. --- “ᎢᏳᏃ ᏳᏂᎷᏣ ᎠᎴ ᏱᏚᏂᎸᏫᏍᏓᏁᎶᏟ ᎢᎸᏍᎩ ᎢᏳᏟᎶᏓ ᏚᏂᎸᏫᏍᏓᏁᎰ,” ᎠᏗᏍᎬᎢ. “ᎢᎦ ᎤᏂᎸᏉᏓ ᎣᏍᏓ ᎤᏬᏚᎭ ᏳᏅᏁᎵᏓᏍᏗᎢ. ᎤᏂᎪᏓ ᎠᏁᏙᎰ ᎣᏍᏓ ᏧᏂᎸᏫᏍᏓᏁᎯ ᎾᎿ ᏣᎳᎩ ᎠᏰᎵ ᏧᎾᏕᎶᏆᏍᏙᏗ ᎤᎾᏙᏢᎯ, ᎠᎴ ᎤᎵᏍᎨᏓ ᎦᏥᏱᎸ ᎬᎩᏍᏕᎵᏍᎬᎢ ᏙᎯᏳ ᏄᏓᎴ ᏂᎦᎵᏍᏗᏍᎪ ᎾᏅᏁᎵᏙᎲ ᎬᎩᏍᏕᎵᏍᎬᎢ.” --- ᎤᎪᏛ ᏲᏚᎵ ᎠᏕᎶᎰᎯᏍᏗ, ᎠᏟᏃᎮᏙᏗ Smith at 918-453-0466 or visit Encore Resale at 109 N. College Ave., ᎾᎿ ᎠᏓᎾᏁᏒᎲᏍᏗ ᎠᎴ ᎠᎵᏍᎪᎸᏙᏗᎢ.

--- ---
04/12/2013 07:22 AM
ᏌᎷᎾᎨᏴ, ᎣᎦᎵᎰᎹ. – ᎾᏍᎩ ᏌᏅᎾᎨᏴ ᎩᎦ ᎤᏅᎫᏍᏙᏗ ᎠᏰᏟ ᎤᎵᏍᏚᎢᏌ ᎠᎴ ᎤᏂᏍᏕᎸᎭ ᎢᎬᏱ ᎤᏢᎦ ᎾᎿ ᎠᏅᏱ ᏥᎧᎸ ᎾᏍᎩ ᎠᎾᎵᎮᎵᏤ ᏚᎾᎵᎪᏒ ᎾᎿ ᏣᎳᎩ ᎠᏰᎵ, ᏓᎵᏆ ᏗᎦᏚᎲ ᏧᏂᏢᎩ ᎠᎴ DaVita ᎩᎦ ᎤᏅᎫᏍᏙᏗᎢ. --- ᎩᎦ ᎤᏅᎫᏍᏙᏗ ᎾᏍᎩ ᏃᏊ ᎤᎵᏍᏚᎢᏌ ᎾᏍᎩ ᎢᏧᎳ ᎠᏁᎯᏯ ᎠᎹᏱᏟ ᎠᎴ ᎾᏍᎩ ᎠᏂᎯᏯ ᏂᎨᏒᎾ ᏧᏂᏢᎦ, ᎤᏙᏢᏒ ᎠᎵᏍᎪᎸᏗᏍᎪ ᏧᏂᏢᎦ ᎦᏲᏟᎨ ᎤᏁᏓᏍᏗ ᎾᏍᎩ ᎤᏂᏂᎬᎦ ᎩᎦ ᎨᎬᎫᏍᏔᏁᏗᎢ. --- Tom Reed, ᎠᏰᏟ ᎢᎬᏱ ᎤᏓᏂᎳ ᎤᎷᏨᎢ, ᎤᏛᏅ ᎾᏍᎩ ᎾᎿ ᎤᏃᏢᏒ ᏌᏢᎾᎨᏴ ᎠᎯᏓ ᏄᎵᏍᏓᏁᎲ ᎤᏪᏓᏍᏗᎢ. --- “ᎠᎩᎩᏌᏓ ᎨᏒ ᏯᏊᎾ ᏑᏟᎶᏓ ᎠᏰᏟ ᏩᏥ ᎤᏪᏅᏍᏗ ᎢᎪᎯᏓ ᎨᎳ ᏫᏥᎷᎬ ᏌᏆᎦᏘ, ᏔᎵ ᎢᏳᏩᎪᏗ ᏒᎾᏙᏓᏆᏍᏗ ᎨᏒᎢ ᎾᏍᎩ ᎩᎦ ᎤᏅᎫᏍᏙᏗᎢ,” ᎠᏗᏍᎬᎢ. --- Nephrologist Dr. James Madison, ᎾᏍᎩ ᎠᏰᏟ ᏄᎬᏩᏳᏌᏕᎦ, ᎧᏃᎮᏍᎬ ᎾᎿ TCH ᏧᏂᎴᏴᏔᏅ ᎾᎿ ᎬᏂᎨᏒ ᏂᎦᎵᏍᏗᏍᎬ ᎾᎿ ᏧᏂᏢᎩ ᎾᏍᎩ ᏯᏅᎯᏯ ᎤᎾᏂᎩᏍᏗ ᏂᎨᏒᎾ ᎨᏒ ᎩᎦ ᏳᏅᎫᏍᏓᎾ ᏳᏂᏍᏆᏓ ᏓᏤᏢ ᏄᎾᎵᏍᏓᏁᎲᎢ. --- “ᏁᎳᏚ ᎠᎴ ᏔᎵᏍᎪᎢᏴ ᎾᏂᎪ ᏧᏂᏢᎩ ᎾᏍᎩ ᎢᏴ ᎠᎾᏂᎩᏍᎪ ᎾᎿ ᎩᎦ ᎨᎬᎫᏍᏓᏁᏗᎢ,” ᎠᏗᏍᎬ. ᎯᎢᏃ ᎢᏤ ᎤᏙᏢᏒ ᏙᎯᏳ ᎣᏍᏓ ᎢᏳᏅᏁᎯ ᎨᏎᏍᏗ.” --- Connie Davis, ᎡᎳᎩ ᎠᏰᎵ ᏙᎯ ᎥᏰᎸ ᏄᎬᏫᏳᏒ ᎧᏁᏥᏙ, ᎤᏛᏅ ᏗᎵᎪᏗ ᎨᏒ ᎤᏚᎩ ᎣᎬᎭ ᏦᎩᏃᏣᎶᏗ ᎠᎵᏍᏚᎢᏍᎬ ᎾᎿ ᎧᏬᏂ ᎧᎴᏍᏗ. ᎤᏛᏅᏃ ᎠᎪᎢᏓᏁᎲ Madison ᎯᎠ ᎤᏙᏢᏅ ᎠᎯᏗᎨ ᏄᎾᎵᏍᏓᏁᎲ ᏧᏂᏢᎩ ᎠᎴ ᏌᎷᎾᎨᏴ ᏍᎦᏚᎩ. --- “ᎾᏍᎩ ᏍᎦᏚᎩ ᎩᎦ ᎤᏅᎫᏍᏙᏗ ᏧᏂᏢᎩ ᎡᎵᏊ ᎬᏩᏁᏓᏍᏗ ᎤᏅᏌ ᏍᎦᏚᎩ ᏍᏗᎵᏪᎵ, ᎤᏪᏔ ᏗᏐᏴ ᎠᎴ ᎨᎵᎠ Poteau ᎾᎿ ᎩᎦ ᎤᏅᎫᏍᏙᏗᎢ,” ᎠᏗᏍᎬᎢ. --- Ꮎ ᎩᎦ ᎤᏅᎫᏍᏙᏗ ᎠᏰᏟ ᎤᏙᏢᏅᎢ ᎾᎥ ᎠᏂᎳᏍᏓᏢ Redbird Smith ᏙᎯ ᎥᏰᎸ ᎠᏰᏟ. ᏓᎾᏓᏙᎵᏤᎲ ᎾᎿ TCH ᎠᎾᏓᏅᏖᎵᏙ, ᏓᎵᏆ ᏧᏂᏢᎩ Foundation ᎤᏬᏢᏅ ᎯᎠ ᎠᏰᏟ ᎠᎴ DaVita ᎩᎦ ᎠᏅᎫᏍᏗᏍᎩ ᎤᏂᎩᏍᏗᏓ. --- ᎠᏂᎦᎾᎦᏘ ᏓᎵᏆ Medical ᎤᎾᏓᏡᎩ, Madison ᎠᎴ Dr.Kinya Kamau ᎤᎾᏁᏢᎾ ᏧᏂᏢᎩ ᏓᏂᏍᏕᎵᏍᎬᎢ. --- Madison ᎤᏛᏅ ᎾᏍᎩ ᎯᎠ ᏗᎵᎪᏗ ᏧᏂᏢᎩ ᎠᎾᎵᏍᏕᎸᏙᏗᏍᎪ ᎠᏂᎩᏍᎪ ᏙᎯᏳ ᎣᏍᏓ ᎠᎴ ᎠᎯᏗᎨ ᎨᏐ ᏄᏓᎴᏒᏊ. --- “ᎡᎵᏆᏃ ᏃᏣᏛᏁᎰ ᏙᏥᏍᏕᎵᏍᎪ ᏚᎾᏓᏂᎸ ᎠᏂᏰᎸ ᏄᎾᎵᏍᏓᏁᎵᏙᎲ ᎾᎿ ᎤᏴᏢᎧᎸᎬ ᎣᎦᎵᎰᎹ ᎠᏁᎯ,” ᎠᏗᏍᎬᎢ. “ᎾᏍᎩ ᏔᏍᎪᎯᏍᎩ ᏳᏆᏗᏅᏓ ᎠᎹᏱᏟ ᎠᏁᎯ ᎯᎠ ᏚᏂᏢᎦ ᎾᎿ ᏧᏓᎵᎢ. ᎣᏏ ᎠᎩᏱᎵ ᏙᏣᎵᎪᎲᏍᎬ ᏣᎳᎩ ᎠᏰᎵ, ᎾᏍᎩ ᏫᏓᎾᎧᏂᏍᎪ ᎯᎠ ᎥᏳᎩ ᎠᏱᎵᏙᎲᎢ.” --- ᎯᎠ ᎦᏙᎯ ᏥᏛᏗ ᎢᎪᏢᏅ ᎯᎠ ᎤᏅᏙᏗ ᏧᏂᏢᎩ ᏣᎳᎩ ᎠᏰᎵ ᎤᏤᎵᎪᎯ. ᎾᏍᎩ ᏣᎳᎩ ᎠᏰᎵ ᏓᏙᎵᏍᏗᏍᎪ ᎦᏙ TCH. --- ᏣᎳᎩ ᎠᏰᎵ ᎠᎴ TCH ᎤᏂᏲᏍᏔᏅ ᎦᏙ ᎾᎿ ᏧᏂᏢᎩ ᎤᏅᏙᏗ ᏅᏓᏕᏆ ᏔᎵ ᏯᎦᏴᎵ ᏍᎪᎯ. ᏗᎦᎳᏫᎦ Janelle Fullbright ᏌᎷᎾᎨᏴ ᎡᎯ ᎤᏛᏅ ᎾᎯᏳ ᏥᎨᏒ ᎾᏍᎩᎾ ᏂᎦᎵᏍᏗᏍᎬ ᏅᏗᎦᎵᏍᏙᏗᏍᎬ ᏏᏊ ᎤᏙᎩᏴ ᏗᎦᎳᏫᎦ ᎤᏰᎸᏗ. --- “ᎯᎢᎾ ᎤᎪᏓ ᎧᏂᎬᎬ ᎠᎴ ᎢᎦ ᎣᎣᏍᏓ ᎠᏆᏓᏅᏔ ᎠᎭᏂ ᏥᎨᏙᎭ,” ᎯᎢᎾ ᏂᎪᎯᎸ ᎣᏣᏓᏅᏖᏍᎬ ᏃᏊᏃ ᏂᎦᎵᏍᏗ.” --- ᎾᎿ ᎦᏓ ᏧᏂᏲᏍᏔᏅ, ᎠᏍᎦᏯ ᏣᎳᎩ ᎠᏰᎵ ᏗᎦᎳᏫᎦ David Thornton ᏧᏙᎩᏓ ᏓᏄᎪ ᎡᎯ ᎤᏛᏅ ᎤᎾᎵ ᎡᎮ ᎤᏓᏅᎯᏓ ᎠᏂᎩᏍᎨ ᎾᎿ ᎤᎩᎦ ᎠᎬᎫᏍᏓᏅᏗ ᎠᎴ ᎠᎵᎮᎵᎨ ᎾᎿ ᎠᏂᎳᏍᏓᏢ ᎪᎱᏍᏗ ᎤᏛᏁᎸ ᎠᎯᏗᎨ ᎢᎬᏩᎾᎵᏍᏓᏁᏗ ᎠᏂᏴᏫ ᎤᏂᏍᏓᏲᎯᏎᎵᏙᎲ ᎤᏁᏓᏍᏗᎢ. --- “ᏝᏃ ᏯᏁᏙᎭ ᎪᎯ ᎢᎦ. ᎦᏥᎦᏙᏍᏔᎾ ᎤᏓᏅᎯᏓ ᎠᎾᏂᎩᏍᎬ ᎠᎴ ᎤᏂᏍᏓᏲᎯᏎᎲ ᎠᎴ ᏓᎾᏓᏘᎿᎥ ᎾᏍᎩ ᏙᎯᏳ ᎤᏂᎩᏍᏗ ᎨᏥᏍᏕᎸᏗ ᎤᏂᏂᎬᎬᎢ. ᎦᎵᎡᎵᎦ ᏃᏊ ᎡᎵᏊ ᎠᏛᏅᎢᏍᏓ ᎾᏍᎩ ᎾᎠᏂᎩᏍᏗ ᎤᏁᏓᏍᏗᎢ,” ᎠᏗᏍᎬᎢ. --- ᎯᎠ ᎤᏙᏢᏒᎢ, ᎾᏍᎩ ᏧᏟᎶᏍᏔᏅ Amber Architects ᎠᎴ ᎤᎾᏁᏍᎨᏓ Bolt Construction, ᎡᎵᏊ ᏑᏓᎵᏍᎪᎯ ᏧᏂᏢᎩ ᏗᎬᏩᏂᏍᏕᎵᏓ ᏌᏊ ᎢᏳᏪᏅᏓ. ᎤᎾᏎᎸᏃ ᎬᏂᎨᏒ ᏂᎦᎵᏍᏗ ᏐᏁᎳᏍᎪ percent ᏧᏂᏢᎩ ᎾᏍᎩ ᎠᏂᏣᎳᎩ ᎨᏒᎢ.

--- ---
03/11/2013 07:36 AM
ᏓᏂᏆ, ᎣᎦᎵᎰᎹ. – ᏣᎳᎩ ᎠᏰᎵ ᎠᏁᎳ ᎠᎴ ᎦᏬᏂᎯᏍᏗ ᏖᎩᎾᎶᏥ ᎠᏂᏏᎾᏍᏗ--- Roy Boney Jr., Jeff Edwards ᎠᎴ Joseph Erb – ᎤᎾᎵᏍᏕᎸᏓ ᎠᏂᏁᏉᏍᎬ ᏣᎳᎩ ᎦᏬᏂᎯᏍᏗ ᎠᏅᏗᏍᎬ ᏔᎵᏍᎪ ᏌᏊ ᎢᏯᎦᏴᎵ ᎢᏤ ᎤᎾᏄᎪᏨ ᎬᏔᏅᏙᏗ. --- ᎤᏁᏉᏨᎢ ᎾᏍᎩ ᎯᎠ ᎦᏬᏂᎯᏍᏗ ᎨᏒ ᏃᏊ ᏓᏅᏗᏍᎬᎢ ᏣᎳᎩᎭ ᏗᎪᏪᎵ iPhone, iPad ᎠᎴ iPod, ᎠᎴᏗᏍᏊ ᎫᎦᎵ ᎠᎴ ᎫᎦᎵ ᎢᎹᎵ. ᎾᏍᎩ ᎯᎠ ᎤᎾᏂᎩᏍᏔᏅ ᎯᎠ ᎦᏬᏂᎯᏍᏗ ᏃᏊ ᎪᎯᎢᎦ ᏥᏄᏍᏗ ᎤᏍᏆᏂᎪᏓ, Boney ᎤᏛᏅ, ᏂᏗᎦᎵᏍᏙᏗ ᎠᏂᏏᏴᏫᎭ ᏧᏓᎴᎾᎢ ᎠᏂᎦᏔᎲ ᏳᎾᏛᏗᎢ ᎠᎴ ᎤᎾᏅᏛᎢ, ᎾᏍᎩᏃ ᏂᎦᏓ ᏗᎵᏗᏔᏅ ᏚᎫᎪᏔᏅ ᎦᏬᏂᎯᏍᏗ ᎢᏗᏗᏟᏴ ᏭᏟᎵᎶᎯᏍᏗᎢ. --- “ᏏᏊᏃ ᏂᎦᏓ ᎣᎩᎷᏤᎭᎢ Joseph, Jeff ᎠᎴ ᎠᏯ. ᏦᏣᏟᎶᏍᏔᏅᎲᏍᎩ. ᏝᏃ ᎠᎦᏙᎢᎥᏍᏗ ᎠᏍᏆᏂᎪᏗᏍᎩ ᎣᏥᎦᏔᎨᎢ ᏱᎨᏎ ᎠᎴ ᏱᎩ. ᎾᏍᎩᏃ ᎣᏣᏓᏅᏖᏍᎬ ᎣᎩᏩᏛᎲ ᎾᏍᎩ ᏃᎩᎲᎾ ᎨᏒ ᎠᎴ ᎤᏚᎵᏛ ᎨᏒᎢ,” ᎠᏗᏍᎬᎢ Boney. “ᎾᏍᎩᏃ ᏃᎩᎲᎾ ᎨᏒ ᏣᎳᎩ ᎦᏬᏂᎯᏍᏗ Ꮭ ᎠᎦᏙᎢᎥᏍᏗ ᎠᏍᏆᏂᎪᏗᏍᎩ ᎠᎴ ᏗᏐᎢ ᎾᏍᎩ ᎢᏳᏍᏗ ᎦᎬᏙᏗ ᏱᎨᏎ ᎾᏗᎦᎵᏍᏙᏗ Ꮭ ᏣᎳᎩ ᏗᎦᎪᏪᎶᏙᏗ ᏱᎨᏎᎢ, ᎾᏍᎩᏃ ᏙᎫᎪᏔᏅ ‘ᎾᏍᎩᎾ ᏄᏍᏓ ᏂᏛᎦ.’ ᎠᎴ ᎾᎿ ᏬᎩᎷᎯᏍᏗ, Ꮭ ᏙᎯᏳ ᏲᏥᎦᏔᎮ ᏲᎦᏛᏗ, ᎠᏎᏃ ᎣᏥᎦᏔᎲ ᎣᏥᏏᎾᏒ ᎾᎿ ᏧᎫᎪᏙᏗ ᏲᎦᏛᏗᎢ.” --- ᎤᏛᏅ ᏭᏔᏅ ᏗᎦᎸᏫᏍᏓᏁᏗ ᎯᎠ ᎠᏓᏅᏖᎸᏗ ᎪᎷᏩᏛᏗᎢ, ᎠᏎᏃ ᎠᏁᎳᏔᏂᏓᏍᏗ ᎨᏒ ᎣᏥᎸᏔᎲ, ᏯᏛᎾ ᏙᏣᏛᏛᏅ ᎤᏔᎾ ᎤᎾᏙᏢ ᎾᏍᎩᎾ ᎢᏳᏍᏗ ᏧᏂᎸᏫᏍᏓᏁᎯ ᏒᎦᏔ ᏧᏙᎩᏓ ᏙᏣᏛᏛᏅ ᎾᎿ ᏣᎳᎩ ᎦᏬᏂᎯᏍᏗ ᎤᏁᎳᏗᏍᏗ ᎾᎿ ᎤᏂᎲ ᎾᎾᏛᏁᎲ, ᏝᏃ ᎪᎱᏍᏗ ᎡᏍᎦ ᏱᎩ ᎣᎨᎵᏒᎢ. --- “ᏝᏃ ᏲᎦᏅᏖ ᏱᎾᏛᎾᏛᏁᎵ ᎠᎴ Ꮭ ᏱᎩ, ᎠᏎᏃ ᏄᎾᏛᏁᎸᎢ ᎪᎩᏍᏕᎸᎲᎢ, ᎣᏣᏁᎶᏗᏍᎩ ᎠᎴ ᎣᏍᏓ ᏙᎦᏓᏅᏙ ᏃᏣᏛᏁᎲ ᏙᎩᎸᏫᏍᏓᏁᎲ,” ᎠᏗᏍᎬᎢ. “ ᎤᏬᎸᏗ ᎨᏐ ᎠᎴ ᏂᎦᏓ ᎣᏍᏓ ᏙᎩᎸᏫᏍᏓᏁᎰ. ᏂᎦᏓ ᏌᏊ ᏙᎩᎸᏫᏍᏓᏁᎰ ᎠᎴ ᎢᏳᏍᏗ ᎣᏣᏓᏅᏖᏍᎬ ᏙᏣᏓᏍᏕᎵᏍᎪ.” --- Boney ᎠᏗᏍᎬ ᎾᏍᎩ ᎤᏩᏌ, Erb, Edwards, ᎠᎴ ᎾᏍᎩᏊ ᎦᏬᏂᎯᏍᏗ ᎠᏁᎶᏗᏍᎩ Durbin Feeling, ᎣᎩᏃᎯᏎᎰ ᎾᎿ ᎦᏬᏂᎯᏍᏗ ᎾᏍᎩ ᏗᏙᎵᎩ ᏱᎩ ᎾᏍᎩᎾ ᏖᎩᎾᎶᏥ ᎠᎴ ᎾᏍᎩ ᎾᎾᏛᏁᎲ ᎤᎾᎴᏅᎲ ᎯᏍᎩ ᎾᏕᏘᏯ ᎾᎿ ᎤᏩᏌ ᎠᎴ Erb ᏓᏃᏢᏍᎬ ᎬᏔᏂᏓᏍᏗ ᏣᎳᎩ ᎦᏬᏂᎯᏍᏗ ᎤᎬᏩᏟ ᎾᎿ ᏣᎳᎩᎭ ᎠᏂᏬᏂᏍᎩ ᏧᏅᏙᏗ ᏓᎾᏕᎶᏆᏍᎬᎢ. --- “ ᏧᎾᏕᎶᏆᏍᏗ ᎾᎯᏳ ᏥᎨᏒ ᏔᎵᎭ ᏧᏕᏘᏴᏓ ᎤᏂᎩᏓ ᎨᏒ ᎠᎴ ᎤᏂᏂᎬᎬ ᏖᎩᎾᎶᎩ ᎾᎿ ᏓᎾᏕᎶᏆᏍᎬ ᎾᏗᎦᎵᏍᏙᏗ ᏂᎦᏓ ᏓᏃᏪᎵᏍᎩ ᏧᏃᏰᏂ ᎬᏗ ᏓᏃᏪᎶᏗᏍᎬᎢ. ᎾᏍᎩᏃ ᏚᏅᎪᏔᏅ ᎤᏅᏙᏗ ᎤᎾᏅᏛ ᎦᏬᏂᎯᏍᏗ ᎤᎬᏩᏟ. ᎾᏍᎩ ᏓᏕᏓᎴᏅᎲ ᎢᏧᎳᎭ ᏙᎩᎸᏫᏍᏓᏁᎸ ᏒᎦᏔ,” ᎤᏛᏅᎢ. “ᎾᏍᎩᏃ ᎢᏳᏍᏗ ᎬᏂᎨᏒ ᏂᏙᏨᏁᎸ Macbook’s ᎾᎿ ᏣᎳᎩ ᏓᎾᏕᎶᏆᏍᎬᎢ ᎠᎴ ᏚᏂᎸᏉᏔᏅᎢ. ᎾᎯᏳ ᎢᎸᏢ ᎾᏍᎩᎾ iPhone ᏚᎾᏄᎪᏨᎢ. ᏃᏊᏃ ᏃᎨᎵᏒ ᎾᏍᎩ ᏒᎦᏔ ᎬᏩᏃᏪᎶᏗ ᏱᎩ ᎾᎿ ᎦᏍᎩᎶᎩ ᎦᏚ ᎡᎵᏊ ᎾᏍᎩ ᏧᎾᏟᏃᎮᏗ ᎾᏍᎩ ᏱᏂᏓᏅᎦ ᎣᎨᎵᏒᎢ.” --- ᎣᎾᏊ ᎢᏳᏍᏗ, ᏗᎵᎪᏗ ᎨᏒ ᏄᎵᏍᏔᏅ ᏒᎦᏔ ᎾᎿ ᎤᏙᏢᏅ ᎢᏗᎬᏗ ᏗᎪᏪᎶᏗ ᏗᏐᏅᏍᏙᏗ. --- “ᏃᏊᏃ ᏥᎩ ᏂᎦᎥ ᏒᎦᏔ ᎤᏂᎿᎥ ᏯᏛᎾ, iPhone, iPod, iPad, ᏂᎦᏓ ᎯᎠ ᏚᏂᎫᏍᏛᏅ ᏣᎳᎩ ᎦᏬᏂᎯᏍᏗ. ᏃᏊ ᏥᎩ ᏱᏕᎭᏐᏅᏍᏓ ᏱᏕᎰᏪᎸᎦ ᏗᏣᎳᎩ. ᏃᎴᏍᏊ ᏣᎳᎩᎭ ᏲᏪᎳᎦ text. ᏃᎴᏍᏊ ᎢᎹᎵ……. ᏂᎦᏓ ᎯᎠ ᏱᎾᏛᎦ ᏣᎳᎩ ᎦᏬᏂᎯᏍᏗ ᎥᎬᏗᏍᎬᎢ. --- ᏂᎦᏓᏃ ᎯᎠ ᎤᏃᏪᎳ,” ᎤᏛᏅᎢ. “ ᏝᏃ app ᎾᏍᎩ ᏗᎦᎸᏗ ᏗᎪᏪᎵ. ᎾᏍᎩᏃ ᏂᎦᏓ ᎾᏍᎩ ᏌᏊᎢ. ᎯᎢᏃ ᎤᏙᏢᏅ ᏂᎬᏂᏏᏍᎬ ᎤᎵᏍᎨᏓ ᏄᎵᏍᏔᏅ ᏣᎳᎩ ᎦᏬᏂᎯᏍᏗ ᎡᎶᎯ ᏂᎬᎾᏛᎢ ᎠᎴ ᎾᏍᎩᎾ ᏂᏓᏳᎵᏍᏙᏔᏅ ᎤᎪᏛ ᏙᎦᎵᎪᏅᎢ.” --- Boney ᎠᏗᏍᎬ ᏗᏐᎢ ᏗᎵᎪᏗ ᎨᏒ ᎾᎿ Facebook ᎠᎴ Microsoft, ᎠᏠᏯᏍᏗ Microsoft ᏗᏁᎶᏗᏍᎩ ᎠᏎᎸᎯ ᎾᎾᏛᏁᎲᎢ ᎾᏍᎩᎾ ᏭᏔᏅ ᎪᎯ ᎧᏃᎮᏗ ᎨᏒᎢ. ᎾᏍᎩ ᎣᏂᎯᎩᏍᏗ ᏔᎵ ᏯᎦᏴᎵ ᏔᎳᏚ ᎤᏕᏘᏴᏌᏗᏒ, ᏣᎳᎩ ᎦᏬᏂᎯᏍᏗ ᎢᎬᏱ ᎾᏍᎩ ᎠᏁᎯᏯ ᎠᎹᏱᏟ ᏗᎦᏬᏂᎯᏍᏗ ᎨᏒ ᏚᎾᎵᎪᏔᏅ ᏧᎵᎪᎯ ᏄᎵᏍᏔᏅ ᎾᎿ Windows ᏄᏍᏗᏓᏅᎢ. ᏓᎳᏚ ᎤᏂ ᏣᎳᎩ ᎠᏰᎵ ᏣᎳᎩ ᎦᏬᏂᎯᏍᏗ ᏗᎾᏁᎶᏗᏍᎩ ᎠᎴ ᎠᏂᏐᎢ ᎠᏁᎳ ᏚᏂᎸᏫᏍᏓᏁᎸ ᎾᎿ Microsoft ᎠᎾᏛᏅᎢᏍᏗᏍᎬ ᏧᎵᎪᎯ ᎢᏳᎵᏍᏙᏗ ᎾᎿ Windows 8. ᎠᏂᏣᎳᎩ ᏗᎾᏁᎶᏗᏍᎩ ᏚᎾᏁᎶᏔᏅ ᎤᎪᏛ ᎾᏃ 180,000 ᎢᏗᎧᏁᏨᎢ, ᏭᏔᏂᏴ ᏣᎳᎩ ᏚᎾᏁᎶᏔᏅ ᏗᎧᏁᎢᏍᏗ ᎣᏂᏃ ᎾᏍᎩ ᏄᎵᏍᏔᏅ ᎾᎿ ᏣᎳᎩ ᎦᎸᏉᏗ ᎪᏪᎵ ᏧᏚᎾᏁᎶᏔᏁᎢ ᎾᎿ 1800’s ᏧᏕᏘᏴᏌᏗᏎᎢ ᎤᏍᏆᏂᎪᏓ. --- ᏝᏃ ᏱᏂᎬᏩᎵᏍᏔᏁ ᎾᎿ ᎠᎾᏁᎶᏗᏍᎬ ᏂᎨᏒᎾ ᏱᎩ. Durbin Feeling ᏄᎬᏫᏳᏒ ᏗᏁᎶᏗᏍᎩ ᎾᏍᎩ ᎯᎠ ᏃᏣᏛᏁᎲᎢ. ᎠᎴ ᏗᏤ ᏗᎧᏁᎢᏍᏗ ᎠᏎ ᏗᏩᏛᏗ ᏗᎪᏢᏗ ᎨᏒᎢ ᎾᎿ ᏗᎬᏙᏗ, ᎾᏍᎩ ᏂᏙᎩᎲᎾ ᎨᏒ ᏣᎳᎩᎭᎢ. ᎾᏍᎩᏃ ᏍᏓᏯ ᏗᎦᎸᏫᏍᏓᏁᏗ ᎨᏒ,” ᎠᏗᏍᎬ Boney. --- ᎤᏛᏅ ᎾᏍᎩ ᏌᏊ ᏱᏄᏂᎪᎵᏱ ᏄᏍᏛ ᏂᏧᎵᏍᏔᏅᏍᏛ, ᎠᏂᏣᎳᎩ ᎠᏂᏴᏫ ᎤᎾᏁᏙ ᏄᎵᏍᏔᏅᏍᏔᏅ ᎠᎴ ᏓᏙᎵᎪ Ꮭ ᎪᎱᏍᏗ ᎡᏍᎦ ᏱᏄᏅᏁᎰᎢ. --- “ᎾᏍᎩᏯ ᏣᎾᎵᏱᏛᏍᎨ ᎾᎿ ᎠᏂᏲᏁᎬᏍᏛ, ᎣᏍᎩ ᎢᎩᎩᏎ ᎤᏂᎲ ᎠᎴ ᎢᎬᏌ ᎢᎩᏂᎬᎬ ᎢᎬᏔᏁᎢ…….. ᎾᏍᎩ ᎢᏳᏍᏗ ᏂᎪᎯᎸᏊ ᎢᏳᏍᏗ ᏓᎾᏓᏂᎸᎬ ᎢᏳᏍᏗ ᏃᏊ ᎨᏒᎢ,” ᎠᏗᏍᎬ Boney. “ ᎾᏍᎩᏃ ᏏᏉᏯ ᏚᏬᏢᎾ ᏗᎪᏪᎶᏙᏗ, ᎤᏬᏰᎾ ᎤᏔᏁᎢ. ᎾᏍᎩ ᏣᎳᎩ ᎠᏰᎵ ᏚᏭᎪᏔᏂ ᏧᏂᎴᏴᏙᏗ ᏗᎪᏪᎵ,’ ᏚᏂᏁᏟᏴᏎ ᏗᎪᎵᎦ ᎢᏳᎵᏍᏙᏗ ᏗᎦᎴᏴᏗᏍᎩ, ᎾᏍᎩᎾ ᏖᎩᎾᎶᏥ ---  ᎨᏎ ᎾᏩᏳᎢ. ᎠᎴ ᎤᏂᎩᏌ ᏃᏊ ᏗᏐᏅᏍᏙᏗ ᏚᎾᏄᎪᏤ, ᏃᏊ ᎠᎦᏙᎥᎯᏍᏗ ᎠᏍᏆᏂᎪᏗᏍᎩ ᏃᏊᏃ ᏣᎳᎩ ᏗᎪᏪᎶᏙᏗ ᏗᏙᏪᎵᏍᎩ. ᎾᏍᎩ ᎢᏳᏍᏗ ᎤᏓᏅᎾ ᎠᏓᏁᏟᏴᏎᎦ ᎾᏍᎩ ᏂᎪᎯᎸ ᎢᏗᎩᏍᎪ ᏕᏓᏓᏂᎸᎪᎢ.” --- Edwards ᎠᏗᏍᎬ ᏚᎸᏫᏍᏓᏁᎲ ᎾᎿ ᎤᎪᏛ ᏖᎩᎾᎶᏥ ᏧᎾᏙᏢᎯ ᎾᏍᎩ ᏧᎾᏓᏂᎸᏍᏗ ᎤᏂᏍᏕᎸᏗ ᏣᎳᎩ ᎦᏬᏂᎯᏍᏗ,” ᎠᏗᏍᎬᎢ. “ᎡᎵᏃ ᎦᎵᏍᏔᏅᎲᏍᎪ ᏴᏓᎭ ᎣᏍᏓ ᎢᏗᏢ ᎨᏒᎢ, ᎠᏎᏃ ᎢᎦ ᏃᎩᏤᎲ ᏃᏣᏛᏁᎰ ᎠᎴ ᎾᏕᏘᏯ ᏃᏣᏛᏁᎰ ᎣᎩᎩᏌᎾᏊ ᏧᎩᏨᏅᏓ ᏃᏣᏛᏁᎭ. ᎣᏍᏓ ᎠᏰᎳᏗ ᏳᎵᏍᏆᏓ.” --- Erb ᎠᏗᏍᎬ ᎢᏗᎬᏁᏗ ᎧᏃᎮᏍᎩ ᏣᎳᎩ ᎦᏬᏂᎯᏍᏗ ᎠᎴ ᎠᎦᏎᏍᏙᏗ ᏂᏕᎬᏅ ᎾᎿ ᏧᏓᎴᏅᏓ ᎢᏧᏓᎴ ᎠᎾᎦᎵᏍᎩ ᏗᏂᎩᏍᏗᏍᎩ ᏚᏂᎲ ᎤᏙᏪᎶᏗ ᎦᏬᏂᎯᏍᎩ ᏂᎦᏯᎢᏐ ᎢᏳᎵᏍᏙᏗᎢ. --- “ᎪᎯ ᏳᏓᎴᏅᏓ ᎾᎿ ᎢᎩᏬᏂᎯᏍᏗ ᎤᏅᏙᏗ ᎾᎿ ᏗᏍᎦᏚᎩ ᏚᏙᏢᏒ ᎾᏍᎩᏯ ᎠᎾᎦᎵᏍᎩ ᎤᏟᏍᏗ……… ᏙᎯᏳ ᎠᎵᎮᎵᏍᏗ ᎠᎪᏩᏛᏗ ᏣᎳᎩ ᎦᏬᏂᎯᏍᏗ text ᎠᎴ ᎢᎹᎵ ᏂᏓᏅᏁᎲ,” ᎠᏗᏍᎬᎢ. “ᏙᎯᏳ ᎣᏍᏓ ᎣᎩᏱᎸᎭ ᎾᏍᎩ ᎢᎸᏍᎩ ᎾᏕᏘᏯ ᏃᏊ ᎯᎠ ᏦᏥᏯ ᎾᎿ ᎡᎵᏊ ᎾᏍᎩ ᎢᎦᏲᎦᏛᏗ ᎨᏒ ᎾᏍᎩ ᎤᏔᎾ ᏫᏂᎦᎵᏍᏗᏍᎩ.” --- Erb ᎤᏛᏅ ᏙᎯᏳ ᎤᎪᏓ ᎤᏌᏄᎵ ᎤᏛᏌ ᏣᎳᎩ ᎦᏬᏂᎯᏍᏗ ᎬᏙᏗ ᎤᏟᎵᎸᏍᏗ ᎾᎿ ᏖᎩᎾᎶᎦ ᏂᎦᎵᏍᏗᏍᎬᎢ, ᎾᎿ ᎦᏬᏂᎯᏍᏗ ᎡᎵᏊ ᎦᎩᏲᏎᏗ ᎾᎿ ᎣᏂ ᏥᏚᎾᏛᏏᏓ ᎤᏅᏙᏗ. --- “ᏙᎯᏳ ᏝᏊ ᏱᏛᏗ ᏣᎳᎩ ᎦᏬᏂᎯᏍᏗ ᎢᎬᎨᏫᏍᎦᏊ, ᏙᎯᏳᏃ Ꮭ ᎢᎬᎨᏫᏍᏗ ᏱᎩ ᎢᎬᏙᏗ ᏣᎳᎩ ᎦᏬᏂᎯᏍᏗ,” ᎠᏗᏍᎬᎢ. “ᏙᎯᏳᏃ ᎣᏣᎵᎮᎵᎪ ᎾᏍᎩ ᎢᎦ ᎢᎦᏲᎦᏛ ᏥᏄᎵᏍᏔᎾ.” --- Boney ᎤᏛᏅ “ᎤᎪᏛ ᎪᎱᏍᏗ ᎾᏍᎩ ᏙᎩᎸᏫᏍᏓᏁ, ᏝᏃ ᏂᎦᏓ ᎦᏲᎩᏃᎮᏗ ᏱᎩ ᎩᎳᏊ ᎨᏒᎢ, ᏅᏗᎦᎵᏍᏙᏗ ᎦᏬᏂᎯᏍᏗ ᏃᏊ ᎬᏔᏂᏓᏍᏗ ᏓᎩᏍᏕᎸᎯ ᎢᎩᏲᏎᏗ ᏂᎨᏒᎾ ᏣᎳᎩ ᎦᏬᏂᎯᏍᏗ.

--- ---
02/28/2013 08:21 AM
ᏓᎵᏆ, ᎣᎦᎵᎰᎹ. – Marty Ward, ᏄᎬᏫᏳᏒᏗᏘᏂᏙ ᎠᏂᏍᎦᏯ lacrosse ᏗᎾᏁᎶᎲᏍᎦ ᎾᎿ Florida Southern ᎦᎸᎳᏗ ᏧᎾᏕᎶᏆᏍᏗ, ᎾᏍᎩ ᏣᎳᎩ ᎠᏰᎵ, Iroquois ᎠᏁᎳ ᎠᎴ ᎾᏍᎩ ᎤᏅᏌ ᎠᏂᎯᏯ ᎠᎹᎵᎧ ᎤᏍᎪᎵᏴ lacrosse ᏗᏘᏂᏙᎯ ᎤᏔᎾ ᎦᎸᎳᏗ ᏧᎾᏕᎶᏆᏍᏗ ᏂᎬᎢ. --- Ward ᎤᏴᏢ ᎾᎿ ᏦᎢᏁ ᏓᏓᏁᏟᏴᏎᎬ ᎾᏍᎩ ᏄᎬᏫᏳᏒ ᏗᏘᏂᏙ FSC ᎾᎿ Lakeland ᎾᎿ 18-12 ᏂᎦᏓ ᎨᏒ ᏧᏃᏪᎳ ᎤᏂᎾᎥᎢ ᎾᏍᎩᎾ ᎢᎬᏱ ᏔᎵ ᎢᏧᏓᏁᏟᏴᏓ. --- Ward ᏓᏘᏁᎲ, ᎾᏍᎩ Moccasins ᎤᏬᏪᎳ ᎢᏧᎳ ᏗᎬᎦᏔ ᏚᎾᏓᏠᏒ ᏚᎾᏁᎶᏅ ᎠᎴ ᏭᏂᎷᏨ ᎾᏍᎩ ᎤᎦᎾᏮ ᏓᎾᏠᏍᎬ ᏓᎾᏁᎶᎲᏍᎬ ᎤᎾᏨᏔᏅ ᎢᏧᎳ ᏚᏕᏘᏴᏌᏗᏒ. --- Mocs ᎤᏂᏍᏆ ᎾᎿ ᏔᎵ ᏯᎦᏴᎵ ᏔᎳᏚ ᎤᏕᏘᏴᏌᏗᏒ ᏓᎩᏍᎬ ᎠᏂᏁᎦ ᎾᎿ ᎤᎵᏍᏆᏙᏅ ᎠᎹᏱᏟ Intercollegiate Lacrosse Association ᏓᏘᏂᏙᎰ ᎤᎾᏙᏢᎯ ᎪᏪᎶᏗ 10-6 ᏂᎦᏓ ᏗᎪᏪᎵ ᏚᏂᎾᎥ ᎠᎴ 6-2 ᏗᎪᏪᎵ ᎾᎿ ᎤᏔᎾ ᏓᎾᏁᎶᎲᏍᎬᎢ. --- ᎯᎠ ᏧᏕᏘᏴᏌᏛ ᎠᏍᎪᎲᏍᏔᏅ ᏑᏓᎵ ᎢᏧᎾᏁᎶᏗ ᎤᎾᏓᏠᎯᏍᏗ ᎾᏍᎩ ᎤᎵᏍᏆᏗᏍᏗ ᏓᎾᏁᎶᏂᏙᎲ ᎾᎿ Ward’s ᎤᎾᏙᏢ ᎤᏂᏲᏎᎸᎢ. --- ᎾᏍᎩ Syracuse, N.Y., ᎠᏂᎯᏯ ᎤᏛᏅ ᏙᎯᏳ ᎤᎵᎮᎵᏍᏗ ᎯᎠ ᎢᎬᏱ ᎡᎯᏯ ᎠᎹᎵᎧ ᎠᎾᎳᏍᎦᎵᏍᎩ ᏄᎬᏫᏳᏒ ᏗᏘᏂᏙᎯ ᎾᎿ NCAA. --- “ᎾᎿ ᏗᏆᏓᎴᏅ ᎠᎩᏍᏕᎵᏍᎪ ᏯᏆᎵᏍᏙᏗ ᏧᏍᎦᏯ, ᏄᏍᏛ ᏯᏆᎵᏍᏙᏗ ᎠᏆᏓᎵ ᏱᏄᎵᏍᏔᎾ, ᏥᏧᏥ ᎠᏆᏛᏏᏗᏒ, ᏄᏍᏛ ᏯᏆᎵᏍᏙᏗ ᏦᏍᏓᏓᏅᏟ ᎨᏒᎢ,” ᎠᏗᏍᎬ Ward. “ᎠᏆᏓᏩᏛᎭ ᎠᏮᏌ…….ᎠᏉᎵᏣ ᎠᎵᎮᎵᏍᏗ ᏂᏚᏙᏓᏈᏒᎢ,” --- Ward ᎤᏛᏅ ᎠᏅᏓᏗᏍᎪ ᏚᏁᎶᏅ ᎠᎳᏍᎦᎸᏗ ᎤᏛᏏᏗᏒ ᎠᎴ Ꮭ ᎪᎱᏍᏗ ᏄᏓᎴ ᎬᏩᏓᏅᏖᏗ ᏱᎨᏎ ᎣᏍᏓ ᎬᏩᏰᎸᏓ. “ᎠᎳᏍᎦᎶᏗ ᎾᏍᎩ ᎤᏩᏌ ᎠᎴᏂᏓᏍᏗᎢ,” ᎠᏗᏍᎬ. --- ᎯᎠ ᎪᎦ ᏧᏓᎦᎶᎯ, Ward ᎠᏍᏕᎵᏍᎬ ᎦᎸᎳᏗ ᏗᏘᏂᏙ ᎠᎾᎳᏍᎦᎵᏍᎩ ᎾᎿ Iroquois ᎬᎾᏕᎾ ᎭᏫᎾᏗᏝ 19 ᎤᎾᏙᏢᎯ ᎾᏍᎩ ᎤᎾᏓᏠᏒ bronze medal ᎾᎿ ᏔᎵ ᏯᎦᏴᎵ ᏔᎳᏚ ᎤᏕᏘᏴᏌᏗᏒ Federation of Internation ᎠᎳᏍᎦᎶᏗ U-19 ᏒᎶᎯ ᎤᏍᎦᏎᏍᏗ ᏧᎾᏁᎶᏗ ᎾᎿ Turku, Finland. --- ᎾᏍᏊ ᎤᏛᏅᎢᏍᏗ ᏧᏁᎶᏗ goalie ᎾᎿ Iroqois ᏂᎬᎾᏛ ᎾᎿ ᏔᎵ ᏯᎦᏴᎵ ᏂᎦᏚ ᎤᏕᏘᏴᏌᏗᏒ ᏂᎬᎾᏛ ᎠᎳᏍᎦᎶᏗ ᎤᏂᏍᎦᏎᏗ Ꮎ Denver, ᎾᏍᎩᎾ ᎦᏙᎩ ᏧᏚᏁᎶᏅ ᏔᎵ ᏯᎦᏴᎵ ᏑᏓᎵ ᏧᏕᏘᏴᏌᏗᏒᎢ ᎤᎾᏙᏢᎯ. Ward ᎠᏗᏍᎬ ᏓᏁᎶᎲᏍᎬ ᎾᎿ Iroquois ᎤᎾᏓᏡᎦ ᎠᎴ ᏧᏄᏬᏍᏗᎢ Iroquois ᎠᎾᎳᏍᎦᎵᏍᎩ ᏧᎾᏄᏬ ᎾᎿ ᏠᎨᏏ ᏂᏛᎴᏗ ᎠᎵᎮᎵᏍᏗ. --- “ᎾᏍᎩ Iroquois ᎬᎾᏕᎾ ᏗᎾᏁᎶᎲᏍᎩ ᏙᎯᏳ ᎤᏃᏢᏅ ᎠᎾᎳᏍᎦᎵᏍᎩ,” ᎤᏛᏅ. “ᎾᎿ ᎠᏁᎯᏯ ᎤᎾᎳᎦᎦᎶᏗ, ᏙᎯᏳ ᎤᏤᏟᏓ ᎠᎵᎮᎵᏍᏗ ᏗᏁᎶᏗ ᏗᎨᎳᏗᏓᏍᏗᎢ ᎾᎿ (20)06.” --- ᎾᏍᎩ Iroquois ᎬᎾᏕᎾ ᎾᎿ ᎢᎬᏱ ᎠᏁᎯᏯ ᎠᎹᏱᏟ ᎠᎾᎳᏍᎦᎵᏍᎩ ᎤᎾᏙᏢᎯ ᎤᏂᏍᏆᏕ ᎾᎿ ᎬᎾᏕᎾ ᎨᏒᎢ. ᎾᏍᎩ ᎤᎾᏙᏢᎯ ᎤᏠᏯᏍᏗ ᏗᎾᏁᎶᎲᏍᎦ ᏂᏓᏳᎾᏓᎴᏅ ᏑᏓᎵ ᎠᏰᎵ ᏧᎾᏩᏙᏢ ᎾᎿ Iroquois. ᎾᎿ ᏐᏁᎳᏚ ᎢᏍᎪᎯᏧᏈ ᏐᏁᎳᏍᎪ ᏧᏁᎳ ᎤᏕᏘᏴᏌᏗᏒ, ᎾᏍᎩ ᏗᎾᏁᎶᎲᏍᎦ ᎠᎾᏓᎪᎾᏗᏍᎪ ᎡᎶᎯ ᎠᎾᎳᏍᎦᎵᏍᎩ ᎤᏂᏍᎦᏎᏗ. --- ᎠᏎᏍᎩᏃᎾ, ᎣᏂᏃ Ꮎ ᏔᎵ ᏯᎦᏴᎵ ᏂᎦᏙ ᎡᎶᎯ ᎬᎾᏕᎾ ᏓᎾᏁᎶᎲᏍᎬ, Ward ᎤᏛᏅ ᏚᏭᎪᏛ ᎤᎪᏛ ᏗᎾᏁᎶᎲᏍᎦ ᏗᎾᏘᏂᏙᎯ ᎢᏗᏝ. --- “ᎯᎠ ᏃᏊ ᎤᎵᏍᏆᏗ ᎨᏎᏍᏗ ᎾᏍᎩ ᏔᎵ ᏯᎦᏴᎵ ᏂᎦᏚ ᎤᏕᏘᏴᏌᏗᏒ ᎡᎶᎯ ᏂᎬᎾᏛ ᎠᎾᎳᏍᎦᎵᏍᎬᎢ, Ward ᎤᏛᏅ ᏚᏭᎪᏛ ᎤᎪᏛ ᎤᎦᏎᏍᏙᏗ ᏗᎾᏁᎶᎲᏍᎦ ᏗᎾᏘᏂᏙᎯ ᎤᎬᏩᏟ. --- “ᎯᎢᏃ ᎣᏂ ᎨᏎᏍᏗ ᎡᎶᎯ ᏂᎬᎾᏛ ᏗᏁᎶᏗ ᎨᏒᎢ,” ᎤᏛᏅ “ᎤᎪᏓ ᎾᎿ ᏗᎦᏘᏂᏙᎯ ᎾᏃ ᏗᏁᎶᏗ ᎨᏒᎢ. ᎾᏍᎩᏃ ᎣᏂ ᎠᏆᏠᏅᏓᏕ ᏗᏆᏅᎶᏗ ᎠᎴ ᎠᎩᏍᏆᏗᏍᏗ ᎠᎧᏁᏍᏙᏗ ᎾᎿ Iroquois ᏂᎬᎾᏛ ᏗᎾᏁᎶᎲᏍᎦ.” --- ᎾᎿ ᏔᎵ ᏯᎦᏴᎵ ᏔᎳᏚ ᏧᎨᏒ, ᏓᏍᏕᎵᏍᎬ ᎾᎿ Iroquois ᎬᎾᏕᎾ ᏗᏂᏍᏕᎵᏍᎩ ᏗᎾᏃᏘᏂᏙᎯ. ᎡᎶᎯ ᏂᎬᎾᏛ ᎠᎾᎳᏍᎦᎵᏍᎩ ᎤᏂᏍᎦᏎᏗ, ᎤᎾᏙᏢᎯ ᏚᏂᏠᏒ ᎠᎹᏱᏟ ᏗᎾᏁᎶᎲᏍᎩ ᎾᏍᎩ ᎢᎬᏱᎢ, ᎤᎪᏓ ᏄᎾᏛᏁᎸ ᎠᎦᏎᏍᏙᏗ ᎨᏒ ᎾᎿ ᏗᎾᏁᎶᎲᏍᎩ ᎠᎹᏱᏟ ᏔᎵᏁ ᎤᏂᏲᏎᎸ ᎾᎿ ᏅᎩᏍᎪ ᎢᏧᎾᏁᎶᏅ ᎾᎿ ᎤᏕᏘᏴᏌᏗᏒᎢ. --- ᎦᎸᎳᏗ ᏧᎾᏕᎶᏆᏍᏗ, Ward ᏓᏁᎶᎲᏍᎬ ᎦᏅᏗ ᎠᎦᏘᏯ ᎦᏅᏗ ᎠᎧᏔᏯ ᎾᎿ Limestone ᎦᎸᎳᏗ ᏧᎾᏕᎶᏆᏍᎠᏗ in South Carolina. ᏄᏛᏁᎸ 55-9 ᏳᏛᏁᎸ ᎪᏪᎵ ᎤᎾᎥᎢ ᏧᎾᏕᎶᏆᏍᏗ ᎠᎴ ᏔᎵ ᎢᏳᏩᎪᏗ ᎤᎬᏫᏳᎯ ᎨᏒ ᎾᎿ ᏗᎾᏁᎶᎲᏍᎩ ᎤᎾᏓᏢᎬᎢ. --- ᎾᎿ ᏔᎵ ᏯᎦᏴᎵ ᏧᏁᎳ ᏧᏕᏘᏴᏌᏗᏒ, ᏚᏍᏕᎸᎲ ᎾᎿ Limestone ᎦᎸᎳᏗ ᏧᎾᏕᎶᏆᏍᏗ ᏄᎬᏫᏳᏒ ᎨᏒ Ꮟ ᎾᏥᎾᏢᏍᎬᎾ ᎲᎨᏒ ᎾᎿ ᎠᎾᎳᏍᎦᎵᏍᎩ ᏗᏘᏂᏙᎯ ᏔᎵ ᏯᎦᏴᎵ ᏐᏁᎳ ᎤᏕᏘᏴᏌᏗᏒ ᎾᎿ Healthwood Hall Episcopal ᏧᎾᏕᎶᏆᏍᏗᎢ ᎾᎿ S.C.

--- ---
02/15/2013 08:48 AM
ᏓᎵᏆ, ᎣᎦᎵᎰᎹ.¬ – ᎾᎿ ᎧᎦᎵ ᏔᎳᏚᏏᏁ, ᎤᏂᎪᏓ ᎾᏃ ᏦᏍᎪᎯᏍᎩ ᎠᏂᎨᏯ ᎠᏓᏰᏍᎩ ᎤᎾᏓᎵᏁᎯᏛ ᎠᏠᏯᏍᏗ ᏔᎵᏧᏈ ᎯᎦᏍᎪᎯ ᏗᎵᏍᏔᏅ ᎢᏧᏕᏘᏴᏓ ᎤᏂᎦᏛᎴᏒ ᎤᎾᏓᏟᏌᏅ ᏏᏉᏲ ᏧᎾᏕᎶᏆᏍᏗ’ --- ᎯᎠ ᏣᏍᏆᎵᏍᎬ ᎠᎵᏍᎪᎸᏛ ᎠᏓᏰᏍᎩ ᎤᏂᎦᏛᎴᏒ ᎤᎾᏓᏟᏐᏗ ᎠᎴ ᏧᎾᎵᎮᎵᏍᏙᏗ ᏧᎾᏁᎶᏃᏅ ᏏᏉᏲ ᎠᏁᎯ ᎠᏂᎨᏳᏣ ᎾᏍᎩ ᎤᏂᎦᏛᎴᏒᎢ. --- “ᏚᎾᎵᎮᎵᏍᏔᏅ ᎾᎿᏂ ᏍᏆᏞᏍᏗ ᏧᎾᏁᎶᏃᏅ ᎠᏂᎨᏳᏣ,” ᎤᏛᏅ Barbara Neal, ᏣᎳᎩ ᎠᏰᎵ ᎠᏓᏱᏍᎩ ᏧᎾᏙᏢᎯ ᎥᏰᎸ ᏗᎾᏕᏲᎲᏍᎦ. “ ᏃᏊᏃ, ᎦᏲᏟ ᏚᏂᏬᏂᏒ ᎠᎴ ᏗᏟᏃᎮᏗ ᎨᏒ ᎾᏍᏊ ᎾᎿ ᎠᏓᏰᏍᎩ ᎤᏂᎦᏛᎴᏒᎢ. ᎢᎸᏍᎩ ᎾᏂᎠ ᎠᏂᎷᎪ ᏂᏓᏕᏘᏴᎯᏒ. ᎤᏂᎪᏓ ᏗᏤ ᏚᎾᎧᏙ ᏂᏓᏕᏘᏴᎯᏒ, ᎾᏍᏊ. ᎠᎴ ᎣᏍᏓᏊ ᎡᏓᏍᏗ ᎨᏐ, ᏗᏟᏃᎮᏟᏓᏍᏗ, ᏗᏤᎲᏍᏙᏗ ᏗᏙᎵᎦ ᎨᏒ ᎠᎴ ᎠᎵᏍᏛᏡᏗ ᏗᏓᏩᏛᎯᏓᏍᏗᎢ.” --- ᏣᎳᎩ ᎠᏰᎵ ᎨᎳ Ruby Wells, ᏌᏚ ᎾᏕᏘᏯ ᏗᎦᏅᏗ ᎠᏓᏰᏍᎩ ᎤᎦᏛᎴᏒ ᎾᎿ Welling ᎡᎭ, ᎠᏗᏍᎬ ᎡᏙᎰ ᎠᏓᏅᏖᏗ ᎩᎦᎨ ᎤᏍᎪᎸᎢ ᎾᎿ ᏏᏉᏲᎢ ᏂᏓᏕᏘᏴᎯᏒᎢ. --- “ᎥᎩᏃᎯᏎᎸ ᎠᏓᏰᏍᎩ ᎠᏇᎲ ᏅᎩ ᎪᏪᎵ ᏫᏄᏍᏗ ᎥᏉᏎᎸ ᎾᎿ ᏔᎵ ᏯᎦᏴᎵ ᏌᏊ ᏧᏕᏘᏴᏌᏗᏒᎢ. Ꮭ ᎪᎱᏍᏗ ᏯᏆᏅᏖ ᎠᏓᏰᏍᎩ ᎠᏇᎲᎢ. ᎠᎩᏩᏛᎲ, ᎤᏓᏟᏌᏅ ᎾᎿ ᏥᏰᎸᎢ,” ᎠᏗᏍᎬ Wells. --- ᎧᏃᎮᏍᎬ ᎤᏩᏌ ᎤᏩᏛᎮ ᎤᏓᏟᏌᎲ ᎠᏰᎸ ᏑᏓᎵ ᏳᎾᏙᏓᏆᏍᏗ ᎣᏂ ᎦᎾᎦᏘ ᎠᏥᎪᎵᏰᏓ. --- “ᎠᏎᏃ ᎤᏕᎶᏆᎥ ᎨᏒ ᎤᏩᏌ ᎤᏓᎪᎵᏰᏗ ᎠᎴ ᎤᏩᏌ ᏧᎪᎵᏰᏗ ᏗᎦᏅᏗ, ᎠᏮᏌ ᎠᎩᏩᏛᎲᎢ. ᎠᎴ ᎾᏍᎩᏃ ᏄᏟᏍᏛ ᎬᎩᏰᏝᎸ. ᎾᏍᎩ ᎤᏂᎪᎵᏰ ᏅᎩ ᎪᏪᎵ ᎠᏓᏰᏍᎩ ᎠᏟᎢᎵᏒᎢ. ᎢᏳᏃ ᎾᎩᏩᏛᏓ ᏱᎨᏎ, Ꮭ ᎠᏎ ᏱᎦᎨᏙᎮ ᎠᎯ ᎢᎦ,” ᎠᏗᏍᎬ Wells. --- ᎠᏂᎩᏚᏩᎩ ᎠᏂᏴᏫᏯ ᎨᎳ Georgia Reese Hogner Briggs ᎡᎯ ᎾᏍᏊ ᎤᏓᎵᏁᎯᏕᎸ ᎠᏓᏰᏍᎩ ᎾᎿ ᏔᎵᏍᎪ ᏦᎢ ᏧᏕᏘᏴᏓ. ᎠᏥᏩᏛᎡᎸ ᎾᎿ ᏐᏁᎳᏚ ᏯᎦᏴᎵ ᏁᎵᏍᎪᏐᏁᎳ ᎤᏕᏘᏴᏌᏗᏒᎢ. ᎠᏗᏍᎬ ᎤᎸᏉᏓ ᎤᏪᏓᏍᏗ ᎯᎠ ᏓᏍᏆᎵᏍᎬᎢ ᏓᏟᏃᎮᏗᏍᎪ ᎠᏂᏐᎢ ᎤᏠᏯ ᎢᏳᎾᎵᏍᏓᏁᎸ ᎠᎴ ᎤᏂᎦᏛᎴᏒ ᎤᎾᏓᎵᏁᎯᏕᎸ ᎠᏓᏰᏍᎩ. --- “ᏣᏅᏔᏛ, ᏗᏓᎦᎵᏍᏙᏗ ᏄᏍᏛ ᎤᏂᎦᏛᎴᏒᎢ,” ᎠᏗᏍᎬᎢ. “ ᎦᎵᎡᎵᎪ ᏄᏍᏛ ᎢᎩᎲ ᏂᏓᏛᏁᎲᎢ. ᎣᎩᏍᏕᎵᏍᎪ ᎣᏣᏕᎶᏍᎪ ᎣᎬᏌ ᏂᎨᏒᎾ ᎨᏒᎢ. ᎠᏒᎭ ᏂᎨᏒᎾ ᎨᏒᎢ. ᎠᏕᎶᎰᎯᏍᏗ ᎢᎨᏐ ᏐᎢ ᎩᎶ ᎤᎪᏙ ᎤᎵᏍᏓᏁᎸᏅ ᎢᎨᏐ ᎣᏩᏌᏃ ᎨᏒᎢ. ᎠᎭᏂ ᎨᏙᎭ ᏔᎵᏍᎪ ᏦᎢ ᏧᏕᏘᏴᏓ ᏙᎯᎢ. ᎨᎵᎠ ᎠᏆᎦᏎᏍᏛ ᎢᎩᏅᏩᏅ ᏃᏊ ᎠᎴ ᏙᎯᏳ ᎣᏍᏓ.” --- Betty Mouse, ᎾᏍᏊ ᎠᏂᎩᏚᏩᎩ ᎠᏂᏴᏫᏯ ᎨᎳ ᎠᎴ ᏔᎵᏍᎪ ᏦᎢ ᎾᏕᏘᏯ ᎾᏍᏊ ᏙᎯ ᏂᎨᏐ ᎤᏓᎵᏁᎯᏕᎸ ᎠᏓᏰᏍᎩ, ᎠᏗᏍᎬ ᎢᎸᏍᎩ ᎢᏳᏩᎪᏗ ᎤᏓᎴᏅᏓ ᎢᎸᏍᎩ ᏂᏚᏍᏛ ᎠᏰᎸᎢ ᎠᏎᏃ ᎠᎵᎮᎵᎪ ᎬᏃᏓ ᎨᏒ ᎠᎴ ᎠᎭᏂ ᎡᏙᎲᎢ ᎾᎿ ᎠᏓᏅᏖᏗ ᎩᎦᎨ ᎤᏍᎪᎸ ᏓᎾᏓᏟᏌᏂᏙᎲᎢ. --- “ᎣᎩᏍᏕᎵᏍᎪ ᎣᏣᏕᎶᎰᏍᎪ ᎾᏍᎩ ᎠᏂᏐᎢ ᎤᏠᏯ ᎤᏂᎦᏛᎴᏒ ᎨᏒ ᎠᎴ Ꮟ ᎾᏍᎩ ᎤᏂᎦᏛᎴᏏᏓ ᎤᏠᏯ ᎠᏴ ᎠᎩᎦᏛᎴᏒ ᎠᏂᏃ ᎠᏁᏙ ᎠᎴ ᏗᏅᏃᏓ,” ᎠᏗᏍᎬᎢ. --- Mouse ᎧᏁᎢᏍᏗᏍᎬ ᎠᏂᏐᎢ ᎤᎾᏛᎪᏗ ᎾᏍᎩ ᎤᏂᎦᏛᎴᏏᏗᏒ ᎠᏓᏰᏍᎩ ᎠᎴ ᏏᏓᏁᎸ ᎨᎶ ᎾᏍᎩ ᎥᏳᎩ ᏳᏕᏁᎵ “ᏙᎯᏳ ᎤᏚᎩ ᎢᏨᏎᏍᏗ, ᎢᏥᎮᏍᏗ ᎪᎯᏳᏗ” ᎠᎴ “ᎤᎪᏓ ᎠᏓᏙᎵᏍᏗ.” --- Neal ᎠᏗᏍᎬ ᏕᎨᏲᎲᏍᎪ ᏣᎳᎩ ᎠᏰᎵ ᎠᏁᎳ ᎾᎿ ᎠᏓᏰᏍᎩ ᎠᏂᎨᏯ ᏗᏂᏂᏅᏗ ᎠᎴ ᏗᏐᎢ ᎤᏙᏢᏒ ᎠᏂᎨᏯ ᎾᏍᎩ ᎠᏓᏱᏍᎩ ᏂᏓᎬᏩᏓᎵᏗ ᎨᏒᎢ ᎢᎬᏱ ᏳᏂᏩᏛᎯ ᎠᎯᏗᎨ ᎨᏐ ᎪᎱᏍᏗ ᎤᎾᏛᏁᏗ ᎤᏂᏅᏬᏗ ᎢᏗᏢ. --- “ᎣᏍᏗᏃ ᎠᎩᏱᎸᏐ ᎩᎬ ᎠᎴ ᏕᏥᏩᏛᎯᏙᎲ ᎠᏂᎨᏯ ᎨᏥᏍᏕᎵᏍᎬ ᏧᏂᏅᏗ ᎺᎼᎨᎻ. ᎠᎴ ᏌᏊᎭ ᎦᏥᏃᎯᏎᎰ ᎠᏂᎨᏯ ᏗᎨᎦᏟᎶᏍᏙᏗ. ᎣᏣᏅᏍᎪ ᏙᏣᏟᏃᎮᏍᎪ ᎦᏥᏃᎯᏎᎰ ᏄᏍᏆᏂᎪᏛ ᎾᏍᎩ ᎯᎠ ᎺᎼᎨᎻ. ᎡᎵᏊ ᎬᏩᎵᏍᏛᏡᏍᏗ ᎠᎴ ᏓᎦᏲᎦᏟᏃᎮᏓ ᎦᎦᏥᏃᎯᏎᏗ ᏄᎵᏍᎨᏗᏴ ᎺᎼᎨᎻ,” ᎠᏗᏍᎬᎢ. “ᏃᎴᏍᏊ ᎤᎾᏓᏟᏐᏗ ᎥᏰᎸ ᏄᏛᎾᎶᎬ ᎤᎬᏩᏟ ᏓᎾᏓᏟᏏᏍᎪ ᎠᎴ ᎤᏬᎵᏗ ᎡᏓᏍᏗᎢ. ᏕᏥᏩᏛᎯᏙᎰ ᎾᎿ ᏂᎦᏚ ᏗᏍᎦᏚᎩ ᎠᎴ ᎣᏥᏃᎮᏍᎪ ᏄᎵᏍᎨᏗᏴ ᎾᎿ ᎺᎼᎨᎻ ᎤᏂᎩᏍᏗ ᎠᏂᎨᏯ, ᎠᎴ ᏭᏩᎪᏛ ᎠᏂᎨᏯ ᎨᏥᎪᎵᏰᏓ ᎾᏍᎩ ᎠᏓᏰᏍᎩ ᏂᏓᎬᏩᏓᎵᏗ ᎨᏒᎢ.” --- ᏐᎢᏃ ᎤᏍᏆᎵᏗ ᎾᏍᎩ ᎠᏓᏰᏍᎩ ᎤᎾᏓᎵᏁᎯᏛ ᎤᏁᏓᏍᏗ ᎾᏍᎩ ᏂᎦᏚᏏᏁ ᏑᎶᏘᏴᏓ ᎢᏳᏓᎵ ᎨᏒ ᏛᎾᎵᏍᏓᏴᎾ ᎾᎿ ᏚᏂᏃᏗ ᏔᎳᏚᏏᏁ ᎯᎠ ᏧᏕᏘᏴᏌᏓ. ᎤᎪᏛ ᎠᏕᎶᎰᎯᏍᏗ, ᏍᏓᏟᏃᎮᏓ Neal at 918-453-5138.

--- ---
02/14/2013 08:50 AM
ᏓᎵᏆ, ᎣᎦᎵᎰᎹ– ᎦᎸᎳᏗ ᏗᏂᏂᏙ ᏌᏚᏏᏁ ᎠᎴ ᏚᏁᏅᏒ ᏗᎾᏕᎶᏆᏍᎩ ᎾᏍᎩ ᏣᎳᎩ ᎠᏰᎵ ᎠᏁᎳ ᎠᎴ ᏱᏓᏂᏁᎳ ᏂᎦᏚ ᎢᏗᏍᎦᏚᎩ ᎭᏫᎾᏗᏢ ᏓᏍᏗᏅᏅᎢ-- ᎾᎴᏱᎩ ᎨᎦᎵᏍᎦᏍᏙᏗᏍᎩ ᎾᎥ ᏗᏍᎦᏚᎩ ᎾᎿ ᎣᎦᎵᎰᎹ, ᏙᏧᏯᏓᏛ, ᏛᎫᎵ, ᎠᎴ ᎨᏂᏌᏏ -- ᏃᏊ ᎡᎵᏊ ᎤᏁᎳᏗᏍᏗ ᎾᏍᎩ ᎠᏂᎳᏍᏓᏢ ᎢᏧᎳᎭ ᏓᎢᏒ ᏧᏃᏪᎶᏗ ᎾᏍᎩ ᏧᎾᏕᎶᏆᏍᏙᏗ ᎤᎾᎵᏍᏕᎸᏙᏗ. --- ᎯᎢᎾ ᏓᎢᏒ ᏗᎾᏕᎶᏆᏍᎩ ᎤᎾᎵᏍᏕᎸᏙᏗ ᎬᏩᏂᏴᏍᏙᏗ ᎾᏍᎩ ᎦᎸᎳᏗ ᏧᎾᏕᎶᎪᏍᏗ ᎠᎴ ᏚᏁᏅᏒ ᏧᎾᏕᎶᏆᎥ ᎣᏏ ᎠᏱᎸᏅ ᏧᏃᏪᎶᏗ ᏧᎾᏕᎶᏆᏍᏗ ᏗᏂᏅᏍᎦ ᏂᎦᏓ ᎠᎴ ᎤᏅᏌ ᏩᎦᎸᎳᏗᏴ ᏧᎾᏕᎶᏆᏍᏗᎢ. --- ᏧᏩᎪᏔᏅᏍᏗ ᎯᎠ ᏧᎾᏕᎶᏆᏍᏙᏗ ᎤᎾᎵᏍᎪᎸᏛ ᎤᏩᏒᎯ ᏔᎳᏚᏏᏁ ᏗᏂᏍᏆᏗᏍᎩ. ᏃᏊᏍᎩᏂ, ᎧᎦᎵ ᏌᏚᏏᏁ ᏥᏚᎾᏠᏒ, ᎾᏍᎩ ᏗᏂᎳᏫᎦ ᏂᎦᏓ ᎣᏍᏓ ᎤᏂᏰᎸᏅ ᎤᏃᏢᎯᏐᏗ ᎾᎿ ᎠᎢᏒ ᏧᏃᏪᎶᏙᏗ ᏧᎾᏕᎶᏆᏍᏙᏗ Act ᎾᎿ ᏔᎵᏍᎪ ᏯᎦᏴᎵ ᏌᏚ ᎤᏕᏘᏴᏌᏗᏒ ᎪᏢᏅᎢ ᎠᎵᏍᎪᎸᏗ ᎤᏂᎪᏛ ᏗᎾᏕᎶᏆᏍᎩ ᏧᏃᏪᎶᏗ ᎾᏍᎩ ᏧᎾᏕᎶᏆᏍᏙᏗ. --- ᏓᏙᎵᎬ ᎾᏍᎩ ᎯᎠ ᎪᏪᎳᏅᎢ, ᎡᎵᏊ ᎤᎾᏠᏯᏍᏗᏍᎩ ᏗᎾᏕᎶᏆᏍᎩ ᎤᏂᎦ ᏂᏓᏳᏓᎴᏅ ᏣᎳᎩ ᎠᏰᎵ ᎤᏂᏍᏕᎵᏍᎩ ᎾᎿ ᏓᎾᏕᎶᏆᏍᎬ ᎤᎾᏈᏴᏔᏂᏓᏍᏗ ᎾᎿ ᎣᎦᎵᎰᎹ ᏍᎦᏚᎩ ᎠᏂᎾ ᎠᎾᏓᏅᏖᎵᏙ ᎾᎿ ᎦᎸᎳᏗ ᏗᏕᎶᏆᏍᏗ ᎤᎾᏈᏴᏔᏂᏓᏍᏗ ᎾᎿ ᎦᎸᎳᏗ ᏗᏂᏂᏙ ᏔᎳᏚᏏᏁ ᏓᎾᏕᎶᏆᏍᎬ ᎤᎾᏈᏴᏔᏂᏓᏍᏗ. ᏗᎾᏕᎶᏆᏍᎩ ᏱᏕᎨᏥᎥᏏ ᎤᏅᏙᏗ ᎾᎿ ᏚᏂᎬᏩᎶᏛ ᏓᎾᏕᎶᏆᏍᏗ ᎠᎴ ᏐᎢ ᏓᎵᎬᏩᏢᏂᏙᎲᎢ ᎾᏍᎩᎾ ᎤᏂᎶᎯᏍᏔᏅ ᎤᏂᏴᏍᏙᏗ ᏓᎵᎬᏩᏢᏍᎬ ᎠᎯᏗᎬ ᎢᏧᎳ ᎦᎸᎳᏗ ᏗᏂᏂᏙᎯ ᎠᎴ ᎤᏁᏅᏒ ᏧᎾᏕᎶᏆᎥ ᏌᏚᏏᏁ ᎠᎴ ᏔᎳᏚᏏᏁ ᏗᏂᏂᏙᎯ. --- “ᎯᎢᏃ Act ᎾᏍᎩ ᏛᏈᏴᎯ ᎾᎿ ᏌᏚᏏᏁ ᏗᏂᏂᏙᎯ ᎾᏍᎩ ᏧᏃᏪᎳᏅ ᎯᎠ ᎤᏂᎩᏏᏗᏒᎢ,” ᎠᏗᏍᎬ ᎠᏂᎳᏍᏓᏢ ᏗᎦᎳᏫᎦ David Walkingstick. “ᏃᏊ ᏥᎩ ᎾᎿ ᎦᎸᎳᏗᏟ ᎠᎾᏓᏅᏖᎵᏙ Ꮭ ᏯᎾᏈᏱ ᎾᎿ ᏌᏚᏏᏁ ᏗᏂᏂᏙ ᏓᎵᎬᏩᏢᏍᎬ, ᎠᏎᏃ ᎯᎠ ᎤᏃᏢᎯᏌᏅ ᎤᎾᏈᏯ ᎾᎿ ᏌᏚᏏᏁ ᏗᏂᏂᏙ ᏓᎾᏕᎶᏆᏍᎬᎢ.” --- Walkingstick, ᎾᏍᎩᏁ ᎤᏚᏓᎸᎾ ᎾᏍᎩᎾ ᏔᎵ ᏯᎦᏴᎵ ᏌᏚ act, ᎾᏍᏊ ᎤᏚᏓᎸᎾ ᎤᏂᏁᏟᏴᏒ ᏚᎾᏓᏁᏤᎸ ᏃᏊ ᎠᏅᏗᏍᎬ ᏳᏛᎦᎾ ᎧᏂᎬᎬ ᏂᏓᏳᏓᎴᏅ ᎠᏂᎳᏍᏓᏢ ᏗᎦᎳᏫᎦ Jodie Fishinghawk. --- “ᏗᎦᎳᏫᎦᎠᎨᏯ Fishinghawk ᎾᏍᎩ ᎬᏂᎨᏒ ᏄᏩᏁᎸ ᎠᏆᎦᏎᏍᏔᏅ,” ᎠᏗᏍᎬ. “ᎢᎦᏓᏃ ᏌᏚᏏᏁ ᏗᏂᏂᏙ ᎾᎿ Adair ᏍᎦᏚᎩ, ᎢᎦᏓᏃ ᎾᏍᎩ ᎫᏐ ᏍᎦᏚᎩ, ᎾᏍᎩ ᎤᏂᎬᎬ ᎯᎠ ᏗᏍᏕᎸᏙᏗ.” --- ᎾᏍᎩ ᏗᏎᎮᎵᏙ ᎾᎿ ᎠᏂᏴᏫᏯ ᎤᎾᏕᎶᏆᏍᏗ ᎾᎿ ᎫᏐ ᏧᎾᏕᎶᏆᏍᏗ ᎠᏗᏍᎬ ᎠᎪᏩᏘᏍᎪ “ᏍᏓᏯ ᏄᎾᎵᏍᏓᏁᎰ ᎠᏁᎯᏯ ᏗᎾᏕᎶᏆᏍᎩ” ᎠᎾᏁᎶᏗᏍᎪ ᎤᏂᏲᏍᏙᏗ ᎠᏂᏏᏓᏁᎸ ᎾᎿ ᏩᎦᎸᎳᏗᏴ ᏧᎾᏕᎶᏆᏍᏗᎢ. --- “ᎤᎾᏣᏍᏈᏯ ᎠᏂᏣᎳᎩ ᎦᎸᎳᏗ ᏧᎾᏕᎶᏆᏍᏗ ᎢᎬᏱ ᏩᎾᎴᏂᏍᎩ ᎠᎴ ᏔᎵᏁ ᎤᏕᏘᏴᏌᏗᏒ ᏗᎾᏕᎶᏆᏍᎩ ᎠᏂᏑᎵᎪᎪ ᏅᏗᎦᎵᏍᏙᏗ ᎾᏁᎵᏍᎪ Ꮭ ᎡᎵ ᏱᎩ,” ᎠᏗᏍᎬ Walkingstick. “ ᎾᏍᎩᏃ ᏱᏄᎵᏍᏔᏂ, ᎣᎩᏲᏎᎰ ᎬᏩᏁᏉᎢᏍᏗ ᎢᎬᏩᎵᏍᏙᏗ ᎨᏒ ᏗᏍᏕᎸᏙᏗ. ᎯᎠ ᏓᏴᏗᏍᎪ ᏗᎾᏕᎶᏆᏍᎩ ᎦᎶᎯᏍᏗ ᎢᎬᏱᎢ, ᏗᏴᏙᏗ ᎦᎸᎳᏗ ᏧᎾᏕᎶᏆᏍᏗ ᎠᎴ ᏂᎦᏓᏊ ᎢᏳᏍᏗ ᎢᎬᏱ ᏳᏭᎾᎴᏅᎭ ᏩᎦᎸᎳᏗᏴ ᏧᎾᏕᎶᏆᏍᏗ ᎢᏧᎳᎭᎢ. ᏂᎦᏓ ᎯᎠ ᏄᏍᏛ ᏗᎾᏕᎶᏆᏍᎩ ᎤᎪᏛ ᎣᏍᏓ ᎢᎬᏩᎾᎵᏍᏓᏁᏗ ᎠᎴ ᏧᏂᏍᏆᏗᏍᏗᎢ.” --- ᎠᎦᏎᏍᏙᏗ ᎾᏍᎩ ᎠᏂᎳᏍᏓᏢ ᎤᏂᎳᏛ, ᏣᎳᎩ ᎠᏰᎵ ᎤᏈᏴᎲ 85,000 ᎯᎠ ᏧᎾᏕᎶᏆᏍᏗ ᎤᏕᏘᏴᏌᏗᏒ ᎤᏂᏁᏨ ᏧᏃᏪᎶᏗ ᏧᎾᏕᎶᏆᏍᏙᏗ ᎤᏂᏍᏕᎸᏗ ᏔᎵᏧᏈ ᏂᎦᏚ ᏣᎳᎩ ᎠᏰᎵ ᏗᎾᏕᎶᏆᏍᎩ ᎤᏂᎩᏍᏗ ᏑᏓᎵ ᎦᎸᎳᏗ ᏑᏓᎵ ᎦᎸᎳᏗ ᏧᎾᏕᎶᏆᏍᏗ ᏧᎾᏓᏁᏗ ᎨᏒ ᏌᏊ ᎢᏗᏕᎶᏆᏍᏗ ᎨᏒᎢ. --- ᎯᎠ ᎦᎶᎯᏍᏔᏅ ᎪᏪᎳ ᎾᎿ ᎤᏂᎷᏤ ᏗᎾᏕᎶᏆᏍᎩ ᏓᏕᎶᏆᏍᎬ ᎦᎸᎳᏗ ᏧᎾᏕᎶᏆᏍᏗ ᎠᏎ ᎤᎾᏓᏅᏁᏗ ᎪᏪᎳᏅ ᏂᏓᏳᏂᏅᏅ ᏧᎾᏕᎶᏆᏍᏗ ᏗᎾᏟᏃᎮᏗᏍᎩ ᎬᏂᎨᏒ ᎢᎬᏁ ᎠᎢᏒ ᎤᏃᏪᎶᏗ ᎤᏂᏴᏗᏍᎩ. ᎢᏳᏃ ᏗᏕᎶᏆᏍᎩ ᎤᏪᏅᏒ ᏧᏕᎶᏆᎥ ᏱᎩ, ᏗᏕᎶᏆᏍᎩ ᎠᏎ ᎤᏅᏓ ᎬᏂᎨᏒ ᎤᎵᏍᎪᎸᏓᏁᎲ ᎾᏍᎩ ᏧᏪᏲᏅ ᎨᏒ ᎤᏬᏪᎳᏅᎢ. --- ᎾᎿ ᏴᏢᏍᎦ, ᏗᎾᏕᎶᏆᏍᎩ ᎠᏎ ᎾᏍᏊ ᎤᏓᏅᏁᏗ ᎾᏞᎬ ᎤᏃᏪᎳᏅ ᏩᎦᎸᎳᏗᏴ ᏧᎾᏕᎶᏆᏍᏗ ᎢᏳᏍᏗ ᏧᏕᎶᏆᏍᏙᏗ ᎠᎴ ᏧᎵᎬᏩᎶᏗᎢ. --- ᏧᏂᏅᏁᎸ ᏗᎾᏕᎶᏆᏍᎩ ᎡᎵᏊ ᎬᏩᏁᏍᏗ ᎾᎿ ᏧᏕᎶᏆᏍᏙᏗ ᎾᎿ ᏔᎵᏧᏈ ᎯᎦᏍᎪᎯ ᎠᏕᎸ ᎾᏍᎩ ᏦᎢ ᏗᎦᏎᏍᏔᏅ ᎠᏎᎸᎢ ᎠᎴ ᎯᏍᎩᏧᏈ ᎾᎿ ᏑᏓᎵ ᏧᎾᎦᏎᏍᏔᏅ ᎠᏎᎸᎢ ᏁᎳᏚ ᎢᏳᎾᏙᏓᏆᏍᏗ ᏚᎾᏕᎶᏆᎥᎢ. ᏗᎾᏕᎶᏆᏍᎩ ᎡᎵᏊ ᎬᏩᏂᎩᏍᏗ ᏓᎵᎬᏩᏢᏍᎬ ᎬᏩᏂᎩᏍᏙᏗ ᎤᏠᏯ ᎢᎦ ᎾᏍᎩ ᏫᎦᏁᎳ ᏚᏂᎬᏩᎳᏁᎲ ᎾᎿ ᏑᏓᎵ ᎤᎾᎦᏎᏍᏔᏅ ᎠᏎᎸᎢ ᏁᎳᏚ ᎢᏳᎾᏙᏓᏆᏍᏗ ᏓᎾᏕᎶᏆᏍᎬ ᏩᎦᎸᎳᏗᏴ ᏧᎾᏕᎶᏆᏍᏗ ᎾᎿ ᎣᎦᎵᎰᎹ ᏍᎦᏚᎩ ᎤᏃᏢᏒ ᎦᎸᎳᏗᏢ ᏓᎾᏕᎶᏆᏍᎬ ᎾᏍᎩ ᎤᏤᏟᏓ ᏗᏕᎶᏆᏍᎩ. --- ᎠᎧᎵᏏᏐᏗ ᎾᏍᎩ ᎯᎠ ᎤᎵᎪᎲᏍᏗ ᏁᎳᏚ ᎢᏳᎾᏙᏓᏆᏍᏗ ᏧᎾᏕᎶᏆᏍᏙᏗ ᏃᏊ ᎠᏛᏅᎢᏍᏓ. ᎤᎪᏛ ᎠᏕᎶᎰᎯᏍᏗ ᏲᏚᎢ, ᏫᏑᎵᏃᎮᏓ Ꮎ CRC at 918-453-5465 or toll free at 1-800-256-0761.

--- ---
02/14/2013 08:41 AM
ᏓᎵᏆ, ᎣᎦᎵᎰᎹ.
--- ᏂᏓᎬᏩᏓᎴᏅᏓ ᏐᏁᎳ ᏣᎳᎩ ᎦᏬᏂᎯᏍᏗ ᏧᎾᏕᎶᏆᏍᏗ ᏥᏚᏂᏍᏆᏛ ᎤᎾᎴᏅᎲ ᎦᎵᏉᎩᏁ ᏗᏂᏂᏙᎯ ᏄᎵᏍᏔᏅ ᏏᏉᏲ ᏧᎾᏕᎶᏆᏍᏗᎢ, ᎠᏅᏗᏍᎬ ᎤᏅᏌ ᎤᏂᏬᏂᎯᏍᏗ ᎢᎦᏲᎶᏣ ᎾᏂᏬᏂᏍᎬᎾ ᎨᏒ ᎤᏙᏓᏆᏗ ᎦᏲᏟ ᎠᎾᎦᏎᏍᏗᏍᎬ ᎠᎴ ᏳᏂᏲᎯᏍᏔᏂ.
--- ᏣᎳᎩᎭ ᏧᎾᏕᎶᏆᏍᏗ ᏄᎬᏫᏳᏒ Holly Davis ᎤᏛᏅ ᏏᏉᏲ ᎠᎾᏁᎶᏗ ᏂᎬᏂᏱᎵᏐᏊ ᎢᏳᎵᏍᏙᏗ ᏧᏂᏍᏆᏛ ᏓᎾᏕᎶᏆᏍᎬ ᏣᎳᎩ ᎦᏬᏂᎯᏍᏗ, ᎾᏍᎩᎾ ᏂᎦᏓ ᎠᎢ ᎢᏳᎵᏍᏙᏗ ᎤᎬᏩᏟ.
--- “ᎣᎦᏚᎵ ᏧᎩᏨᏅᏓ ᎦᏬᏂᎯᏍᏗ ᎤᎾᏛᎪᏗ ᎤᎾᏕᎶᏆᏍᏗ, ᎠᎴ ᎾᏍᎩ ᎢᎬᏗ ᎢᏳᏍᏗ ᏕᎦᎷᏤ ᏧᏂᏨᏅᏓ ᏓᎾᎦᏎᏍᏗᏍᎬ ᎠᏎᏃ ᎾᎥᏂ ᏄᏍᏗᏕᎦ. ᏫᏓᏲᏥᎷᏣ, ᎾᏍᎩᏃ ᎣᏣᏁᏢᏍᎬ ᏧᎩᏨᏅᏓ ᎤᏂᏬᏂᎯᏍᏗ ᏣᎳᎩ,” ᎠᏗᏍᎬᎢ.
--- ᎠᏂᏍᎬᏘ ᏔᎵ ᏯᎦᏴᎵ ᏔᎳᏚ ᏧᏕᏘᏴᏌᏗᏒ ᏗᎾᏕᎶᏆᏍᎩ ᎾᏍᎩ ᏧᎾᏕᎶᏆᎥ ᏣᎳᎩᎭ ᏧᎾᏕᎶᏆᏍᏗ ᎾᏍᎩᏃ ᏱᏚᏂᏍᏆᏓ ᏑᏓᎵᏁ ᏗᏂᏂᏙᎯ ᏓᏂᏍᏆᏗᏍᎬ ᎾᎿᏃ ᏏᏉᏲ ᎦᎵᏉᎩᏁ ᏗᏂᏂᏙᎯ ᏭᏂᏴᏍᏗᎢ. ᎾᏍᎩᏃ ᎯᎠ Cambria Bird, Emilee Chavez, Cheyenne Drowingbear, Cree Drowingbear, Lauren Grayson, Alayna Harkreader, Lauren Hummingbear, Sean Sikora ᎠᎴ Maggie Sourjohn.
--- Cheyenne Drowingbear ᎠᏗᏍᎬ ᎠᏍᏓᏯ ᏲᏁᎦᎭ ᎬᏙᏗ ᎾᏃ ᏣᎳᎩ ᎨᏒᎢ.
--- ᎤᏓᏁᏟᏴᏒᎢ ᎡᎵ ᏃᎬᏙᏗ ᏅᏗᎦᎵᏍᏙᏗ ᏂᎪᎯᎸ ᏣᎳᎩ ᎣᏥᏬᏂᏍᎬ, ᏙᏥᎪᎵᏰᏍᎬ, ᏙᏦᏪᎵᏍᎬ ᏣᎳᎩᎭ ᏧᎩᏨᏅᏓ ᏃᏊᏃ ᏲᏁᎦᎭᎢ, ᎠᎴ ᏩᏍᏓᏴ ᎠᏯ ᎨᏒ ᎾᏍᎩ ᏣᎳᎩ ᏂᏥᏬᏂᏍᎬᎾ ᎨᏒ ᏧᏙᏓᏋᏓ,” ᎤᏛᏅᎢ.
--- ᎾᏍᎩᎾ Ꮟ ᏥᏕᎦᏕᎶᏆᏍᎬ ᏣᎳᎩᎭ ᏧᎾᏕᎶᏆᏍᏗ, ᏗᎾᏕᎶᏆᏍᎩ ᎠᎾᎦᏎᏍᏗᏍᎬ ᏣᎳᎩ ᏳᎾᏛᏁᎵᏓᏍᏗ ᎠᎴ ᏂᏧᎵᏍᏔᏅᏍᏔᏅᎢ, ᎤᏠᏯᏊ ᎾᎿ ᎠᎦᏙᎥᎲᏍᏗ ᎡᎶᎯ ᏄᏍᏗᏓᏅ ᎠᎴ ᏗᏎᏍᏗ. ᎪᏪᎶᏗ ᎤᎬᏩᏟ ᎯᏍᎩᏁ ᎠᎴ ᏑᏓᎵᏁ ᏦᏥᏂᏙᎯ ᎣᎩᏍᏕᎸᏗ ᎣᎬᏙᏗ ᎦᎵᏉᎩᏁ ᏳᏬᎩᏴᏝ. 
--- “ᏣᏆᎴᏅᎲ ᎠᎭᏂ ᎠᎴ ᎯᏍᎩᏁ ᏗᏂᏂᏙᎯ ᎣᎦᏃᏛ ᎣᎩᏂᎬᎬ ᎣᎦᏛᏅᎢᏍᏙᏗ ᎾᎿ ᎦᎵᏉᎩᏁ ᏗᏂᏂᏙᎯ ᏂᏗᎦᎵᏍᏙᏗ ᎣᎦᏅᏛ ᏲᏁᎦ ᎠᏂᏬᏂᏍᎩ ᎠᏁᏙᎲ ᏓᏲᏣᏑᏴᏂᏒ ᏏᏊ, ᎠᏎᏃ ᎣᎦᏚᎵᏍᎬ ᏣᎳᎩ ᎣᎩᎯ ᎢᏳᎵᏍᏙᏗ,” ᎠᏗᏍᎬ Davis. “Ꮭ ᏲᎦᏚᎵ ᎤᏂᏲᏎᏗ ᎯᎠ ᏧᏕᏘᏴᏓ ᎣᎩᏱᎵᏙᎸ ᏣᎳᎩ ᎠᏂᏬᏂᏍᎩ ᏄᎾᎵᏍᏔᏅᎢ.”
--- ᏂᏓᎬᏩᏓᎴᏅᏓ ᏣᎳᎩᎭ ᏧᎾᏕᎶᏆᏍᏗ ᏗᎬᏩᏂᏍᏆᏛ ᏧᎾᎴᏅᎲ ᎦᎵᏉᎩᏁ, ᎠᏗᏍᎬ Davis ᏏᏉᏲ ᎠᏂᏁᏥᏙ ᎠᎾᏁᎶᏗ ᎤᎾᏠᏯᏍᏙᏗ ᏣᎳᎩ ᎦᏬᏂᎯᏍᏗ ᎾᏍᎩ.
--- “ᎣᎦᏚᎵ ᎣᎦᏛᏅᎢᏍᏙᏗ ᎣᏍᏓ ᏧᎾᏕᎶᏆᏍᏗ, ᎠᎴ ᎣᎦᏚᎵ ᎣᎦᏁᎶᏗ ᎾᎿ ᎠᏜᏅᏓᏗᏍᎬ ᏂᎦᏯᎢᏐ ᎢᏳᎵᏍᏙᏗ ᏣᎳᎩ ᎦᏬᏂᎯᏍᏗ,” ᎠᏗᏍᎬᎢ. “ ᎯᎠ ᏗᏂᏲᏟ ᎦᏳᎳ ᎤᎾᎵᏍᎪᎸᏔᎾ ᏍᎪᎯ ᏧᏕᏘᏴᏓ ᎾᎿ ᎠᎾᎴᏂᏙᎲ, ᎠᎴ ᎢᎦᏚᎵ ᎾᏍᎩ ᎤᏜᏅᏓᏗᏍᏗ ᏂᎦᏯᎢᏐ ᎠᎴ ᏧᎾᏛᎯᏍᏗ ᎾᏍᎩᎾ ᎢᏗᏜ.”
--- ᏧᎾᏕᎶᏆᏍᏗ ᎤᎾᏠᏯᏍᏔᏅ ᏣᎳᎩ ᎾᎿ ᎪᏪᎵ ᏓᎾᎦᏎᏍᏗᏍᎬ ᎾᎿ ᎠᏓᎴᏂᏍᎬ ᏓᎾᏕᎶᏆᏍᎬ ᎤᏕᏘᏴᏌᏗᏒᎢ ᎾᎿ ᏣᎳᎩᎭ ᏗᎾᏕᎶᏆᏍᎩ ᏑᏓᎵᏁ ᏗᏂᏂᏙ ᏗᎾᏕᏲᎲᏍᎩ ᎤᏁᏅᏍᏗ ᏏᏉᏲ ᎠᎴ ᏭᏚᎾᏕᏲᏗ ᎠᎦᏙᎢᎲᏍᏗ ᎡᎶᎯ ᏂᎦᎵᏍᏔᏂᏙᎲ ᏣᎳᎩᎭ ᎾᏍᎩ ᎤᎪᏛ ᎾᏃ ᏐᏁᎳ ᎢᏳᎾᏙᏓᏆᏍᏗ. ᎠᏎᏍᎩᏂ, ᏗᎾᏕᏲᎲᏍᎦ ᎤᎾᏕᎶᎰᏒ ᏧᏂᏍᏆᏛ ᎢᎵ ᏂᎦᎥᎾ ᎾᏂᏬᏂᏍᎬᎾ ᎨᏒ ᏣᎳᎩ. ᎾᏍᎩᏃ ᎢᏳᏍᏗ ᏑᏓᎵᏁ ᏗᏂᏂᏙ ᏗᏕᏲᎲᏍᎦ ᎠᎵᏍᏕᎸᎯᏙ ᏓᏘᎾᏫᏗᏍᎬ ᎢᎾᎨ ᏧᏍᏗ ᏕᎦᏅᏅ ᎠᏂᏬᏂᏍᎬ ᎠᏂᏃᎮᏢᏍᎬᎢ. --- ᎢᏧᎳ ᎾᎾᏛᏁᎲ ᏂᎦᏯᎢᏐ ᎨᏒ ᎾᏍᎩ ᏓᏂᏍᏓᏲᎯ ᎠᏲᎯᏍᏙᏗ ᎢᎪᎯᏓ.
--- “ᎣᎩᎾᏅᏔ ᎢᏧᎳ ᏓᏤᎸ ᏲᎩᎾᏛᏗ. ᏝᏊ ᏲᏍᏗᏩᏘ ᎣᏍᏓ ᏗᎪᏪᎵ ᏗᏍᏓᏩᏛᏍᏙᏗ Ꮟ, ᏃᏊᏃ ᎨᏒ ᎾᏍᎩ ᏃᏍᏓᏛᏁ Mr. (Jim) Carey ᏓᏕᏲᎲᏍᎬ ᏏᏉᏲ ᎦᎵᏉᎩᏁ ᏗᏂᏂᏙ ᏣᎳᎩ, ᎾᏃ ᎦᎸᎳᏗ ᏗᏂᏂᏙ ᏣᎳᎩ ᏗᏕᏲᎲᏍᎩ, ᏃᏊ ᎠᏖᎳᏗᎠ,” ᎤᏛᏅ Davis. “ᎤᏩᏅᎦ ᎾᏍᎩ ᏣᎳᎩᎭ ᏧᎾᏕᎶᏆᏍᏗ ᏧᎾᏕᎶᏆᎥᎢ, ᏂᏓᏙᏓᏈᏒ ᎠᏴᏟᎯᎰ ᎠᎴ ᏗᏍᏆᎳ ᏣᎳᎩ ᏗᎪᏪᎳ ᏙᏣᎦᏎᏍᏗᏍᎪ ᏂᏓᏙᏓᏈᏒᎢ.”
--- Cheyenne Drowningbear ᎤᏛᏅ ᎤᎪᏕ Carey ᏕᎨᏲᎲᏍᎬ ᏂᎦᏓ ᏏᏉᏲ ᎦᎵᏉᎩᏁ ᏗᏂᏂᏙ ᎠᏓᎴᏅᏗᏍᎬ ᏣᎳᎩ, ᎠᏎᏃ Ꮭ ᏯᎴᏫᏍᏙᏗ ᏣᎳᎩᎭ ᏗᎾᏕᎶᏆᏍᎩ ᏓᏂᏍᏆᏗᏍᎬ ᏣᎳᎩᎭ ᎠᏂᏬᏂᏍᎪ.
--- “ ᎠᏴᏟᎯᎰ ᎠᎴ ᏙᎨᏲᎲᏍᎪ ᎠᎴᏅᏙᏗ, ᎠᎴᏅᏙᏗ ᏣᎳᎩ ᎢᎬᏱ, ᏕᎨᏲᎲᏍᎪ ᎠᏂᏐᎢ ᏯᏛᎾ ᎩᏟ, ᏪᏌ ᎠᎴ ᎾᏍᎩ ᎢᏳᏍᏗ, ᎠᏎᏃ ᎪᎯᎨ ᎦᏲᎩᎶᏒ ᎾᏍᎩ. ᎠᏎᏃ Ꮟ ᎣᏥᏬᏂᏍᎪ ᏬᏤᏙᎲᎢ,” ᎠᏗᏍᎬᎢ.
--- Davis ᎠᏗᏍᎬ ᏅᏗᎦᎵᏍᏙᏗ ᎠᏂᏐᎢ ᏗᎾᏕᎶᏆᏍᎩ ᎾᏍᎩ ᏧᎾᏕᎶᏆᎥ ᏂᎨᏒᎾ ᏣᎳᎩᎭ ᏧᎾᏕᎶᏆᏍᏗ ᎤᎵᏍᎨᏓ ᏄᎾᎵᏍᏓᏁ ᎤᎾᏕᎶᏆᏍᏗ ᏣᎳᎩ, ᎾᎿ ᏧᎾᏕᎶᏆᏍᏗ ᎤᎾᏙᏢᏅ ᎠᏂᏣᎳᎩ ᎤᎾᏓᏡᏅᎢ. ᎾᏍᎩᏃ ᏣᎳᎩᎭ ᏧᏂᏍᏆᏛ, ᎤᏛᏅ ᎠᎾᏓᏅᏖᏍᎬ ᎤᏂᏴᏍᏗ ᎤᎪᏛ ᎤᏂᎦᏙᎲᏒ ᎤᏂᏬᏂᎯᏍᏗ ᏣᎳᎩ ᎾᏍᎩ ᏓᏂᏯᎾᎥ ᏗᎾᏕᎶᏆᏍᎩ ᏂᎬᏱᎵᏒᏊ ᎠᏂᏬᏂᏍᎩ ᎠᎴ ᎠᎾᏕᎶᏆᏍᎬ ᎠᎴ ᏂᎬᏱᎵᏐ ᏓᎾᏕᎶᏆᏍᎬ ᏗᏣᎳᎩ.
--- “ᏣᎳᎩ ᏧᎾᏕᎶᏆᏍᏗ ᎤᏙᏢᎭ. ᏙᎯᎽᏃ Ꮭ ᏚᏳᎪᏛ ᏲᎬᏗ ᏦᎦᏕᏲᏗ ᏲᏥᏕᏘᎭ Ꮟ. ᎠᏎᏃ ᏝᎦ ᏙᏛᏟᎵᏙᎳ, ᎣᏥᎪᎵᏰᏍᎪ ᎠᎴ ᏃᏊ ᎣᏍᏓ ᏃᏨᏁᎰᎢ,” ᎤᏛᏅ. “ᎾᏍᎩᏊᏃ ᎢᎦ ᎢᎦᏲᎦᏛᏗ ᏃᏊ ᎨᏒᎢ.”
---  tesina-jackson@cherokee.org ---  918-453-5000, ext. 6139

--- ---
02/11/2013 03:14 PM
Norman, ᎣᎦᎵᎰᎹ. – ᏗᎪᏪᎶᏗ ᎤᎵᏍᏚᎢᏌ ᎾᎿ ᎤᏙᏢᏒ ᎤᏁᏓᏍᏗ ClapHans, ᎢᏤ ᎤᏙᏢᎾ ᏫᎬᏩᎾᏕᏗ ᎪᎩ ᎨᏒ ᎤᏁᏓᏍᏗ ᎾᎿ ᎤᏓᏤᏟᏓ ᎤᏂᏂᎬᎦ. --- ᎯᎠ ᎤᏁᏓᏍᏗ, ᎾᏍᎩ ᏛᎵᏍᏚᎢᏌ ᏚᏂᏃᏗ ᎧᎸ, ᏗᏂᏲᏟ ᏧᏁᎳ ᎢᏧᎾᏕᏘᏴᏓ ᎠᎴᏂᏍᎦ ᎾᎿ ᏓᎳᏚ ᎢᏧᎾᏕᏘᏴᏓ ᎢᏍᏗ ᎠᎴ ᎾᎿ ᎤᏙᏯᏅᎯᏛ ᎠᏎᎸ ᏂᏓᏳᏓᎴᏅ J.D.McCarty ᎠᏰᏟ ᏗᏂᏲᏟ ᎤᏅᏙᏗ ᎾᏍᎩ ᏚᎾᏛᏏᏗᏒ ᎪᎱᏍᏗ ᎡᏍᎦ ᎨᏥᏩᏛᎡᎸᎢ ᎾᎿ Norman. ᎯᎠ ᎤᏁᏓᏍᏗ ᎤᏙᏢᎭ ᎾᎿ ᎠᏰᏟ ᎤᏙᏢᏒ ᎾᎿ 2002 E. Robinson St. ᎠᎴ ᏄᏍᏛᎢ ᏔᎵ ᏓᏓᏁᎵ ᎠᎴ ᏧᏓᎴᏅᏓ ᎢᏳᎾᏛᏗ ᏓᏓᏁᎸ ᎾᎿ ᎾᎥ ᏌᏚ ᎢᏳᏟᎶᏓ ᎠᎲ ᎦᏓ ᎠᎴ ᎥᏓᎵ ᎾᎥᎢ. --- ᎠᎵᏍᏚᎲᏍᎬ ᎪᏪᎶᏗ ᎠᏂᏍᎬᏘ ᏔᎵᏍᎪᏅᎩᏁ. ᏓᎵᎬᏩᏢᏍᎬ ᎾᎿ ᏒᎾᏙᏓᏆᏍᏗ ᎨᏒ ᏦᎢᏧᏈᎯᏍᎩᏦᏁ ᎠᏕᎸ, ᎠᎴ ᏗᏕᎶᏆᏍᎩ ᎤᎵᏍᏕᎸᏙᏗ ᎠᏛᏅᎢᏍᏙ ᎾᏍᎩ ᏏᏓᏁᎸ ᏗᎬᏩᏂᏍᎩ ᏱᎩ. --- ᎤᏙᏢᏒ ᎤᏁᏓᏍᏗ ᎾᏍᎩ ᏕᎭᎷᏱ ᎠᎴ ᎫᏰᏉᏂ ᏕᎧᎸ ᎠᎴ ᏛᏂᏃᎮᏟ ᏧᏓᎴᏅᏓ ᏓᏂᏲᎤᏢ, ᏯᏛᎾ ᎤᎾᎦᏎᏍᏙᏗ ᎤᎾᏛᏓᏍᏛ, ᎠᏂᏰᎸ ,ᎤᏓᏅᏖᏗ ᎤᏓᏂᎵ, ᎤᏅᏌ ᎤᎾᏓᏕᎵᏍᏗ ᎤᎾᏦᏍᏓᏁᎯ ᎠᎴ ᎢᎦᏕᎶᎰᎯᏍᏙᏗ ᏂᏚᏍᏗᏓᏅ ᎢᏗᏰᎸᎢ. --- “ᏙᏓᏲᏣᏟᏃᎮᏔᏅ ᏧᎾᏓᎦᏴᎵᎨ ᎠᏕᎶᎰᎯᏍᏙᏗ ᎾᏍᎩ ᎢᏳᏍᏗ ᎠᏁᏙᎲ ᎢᏳᏍᏗ ᎠᏂᏃᎮᏍᎩ ᎤᏕᎳᏗᏍᏗ Ꮎ ᎠᏲᏟ ᎢᎬᏩᏛᏗ ᎨᏒ ᎠᎴ ᎢᎬᏩᏛᏗ ᏂᎨᏒᎾ ᏃᏊᎴ ᎤᏂᎸᏉᏛᎢ,” ᎠᏗᏍᎬ ᎡᏓᏍᏗ ᎧᏁᏥᏙ Megan Stanek. --- ᎾᎿ ᎡᏓᏍᏗ ᎾᎾᏛᏁᎲᎯ ᏗᎦᎵᏣᏗ ᎠᎾᏉᏅᏗᏍᎨᏍᏗ, ᏓᎾᏟᎶᏍᏔᏅᎲᏍᎨᏍᏗ ᎠᎴ ᎠᏃᏢᏅᏍᎨᏍᏗ, ᎠᎹᏯ ᎡᏙᎯ ᏥᏩ ᏓᎾᏦᏗᏍᎨᏍᏗ, ᎠᎾᏑᎲᏍᎨᏗ, ᏠᎨᏏ ᏧᏓᎴᏅᏓ ᏗᏁᎶᏗ, ᏐᏈᎵ ᏓᎾᎩᎸᏗᏍᎨᏍᏗ, ᎠᎾᏂᎩᏍᎨᏍᏗ ᎠᎴ ᎠᎾᏓᏬᏍᎨᏍᏗ. --- Stanek ᎠᏗᏍᎬ ᎠᎵᎮᎵᎦ ᎾᏍᎩ ᎠᎵᏍᏚᎢᏍᎬ ᎤᏁᏓᏍᏗ ᎠᎴ ᎠᎪᏩᏘᏍᎬ ᏗᏂᏲᏟ ᎤᏁᏓᏍᏗ ᎾᏍᎩᎾ ᎤᏬᎸᏗ ᎬᏩᏁᏓᏍᏗ ᏗᏂᏲᏟ, ᏧᎾᎵ ᏗᎬᏩᏃᏢᏗ ᎠᎴ ᎬᏩᎾᏕᎶᏆᏍᏗ ᎤᏃᏢᏅᏗᎢ ᏧᎬᏩᎶᏗᏲᎢ. --- “ᎤᎵᎮᎵᏍᏗ ᏙᎦᏓᏅᏙ ᎪᎦ ᏥᎾᏗᎦᎵᏍᏔᏂ ᎤᏬᎵᏗ ᎨᏎᏍᏗ, ᎣᏥᎪᎵᏰᎥᎲᏍᎬ ᎠᎴ ᏗᏟᏃᎮᏟᏓᏍᏗᏊ ᏗᏁᎶᏗ ᎨᏒᎢ ᎾᏍᎩ ᏗᏁᏙᎯ,” ᎠᏗᏍᎬᎢ. “Ꮭ ᏱᏩᏍᏔᏊ ᎣᏣᎵᎮᎵᎬ ᏐᎢ ᎣᏣᎳᏍᎬᏍᎬ ᎠᏓᎴᏂᏍᎬ ᎢᏤ ᏂᏓᏲᏣᏛᏁᎵᏒ ᎠᎭᏂ J.D.McCarty ᎠᏰᏟᎢ.” --- ᎣᎦᏓᏅᏖᎵ ᎾᎿ ᎤᏁᏓᏍᏗ ᏧᏙᏢᏅ ᎾᎿ ᏐᏁᎳᏚ ᎢᏍᎪᎯᏧᏈ ᏐᏁᎵᏍᎪ ᎯᏍᎩ ᏧᏕᏘᏴᏌᏗᏒ ᎾᎿ McCarty ᎠᏰᏟ ᎠᏂᏁᏥᏙ ᏧᏂᏃᎮᏢ ᎢᎬᏩᎾᏛᏗ ᎨᏒ ᎾᎿ ᎤᎪᏛ ᎢᎸᏢ ᏓᏂᏲᎤᏢ ᏗᏂᏲᏟ ᎪᎱᏍᏗ ᎢᏗᎬᏛᏁᏗ ᎨᏒ ᎯᎠ ᎪᎦ ᎨᏒ ᏱᏚᏂᏲᎯᏍᏔᏂ ᏓᎾᏕᎶᏆᏍᎬᎢ ᎠᎴ ᎾᏂᎩᏍᎬᎾ ᎨᏒ ᎦᏅᎦᏅᏘ ᎤᏳᏓᏍᏗ ᏂᎨᏒᎾ ᏱᎩ, ᎠᏗᏍᎬ Vicki Kuestersteffen, ᏗᎫᎪᏔᏂᏙ ᎠᎴ CEO ᎾᎿ ᎠᏰᏟ ᎤᏙᏢᏒᎢ. --- ᎾᎿ ᎡᏓᏍᏗ ᎠᎪᎲ ᎾᏍᎩ “ᎠᏙᏯᏅᎯᏗᏍᏗ ᏗᏂᏲᏟ ᎬᏩᏂᎷᎯᏍᏗ ᎠᎴ ᎤᏬᏢᏗ ᎤᏁᏓᏍᏗ ᎾᎴᏍᏊ ᎣᏍᏓ ᎢᏳᏅᏁᎯ ᎠᏂᏲᎤᏢᎢ ᎬᏩᎾᏟᏂᎪᎯᏍ ᎢᏳᎵᏍᏙᏗ ᎠᏁᏙᎲᎢ,” ᎠᏗᏍᎬᎢ. --- ᎦᏳᎳᏃ ᎤᏂᏲᏍᏙᏗ ᎦᏙ ᎾᎿ ᎤᏁᏓᏍᏗ ᎤᏃᏢᏗᎢ ᎯᎠ ᎢᏴ ᏥᎨᏒᎢ ᏚᏂᏃᏗ ᏥᎧᎸ ᏔᎵ ᏯᎦᏴᎵ ᏧᏁᎳ ᏧᏕᏘᏴᏌᏗᏒᎢ. --- ᎯᎠ ᎤᏁᏓᏍᏗ ᏚᏃᎥᎢ ᎠᎾᎵᎮᎵᏍᏗᏍᎬ Sammy Jack Claphan, ᏣᎳᎩ ᎠᏰᎵ ᎨᎳ ᎠᎴ ᏍᏗᎵᏪᎵ ᎡᎯ, ᎣᎸᎵᎰᎹ ᎡᎯᏯᎢ. --- Claphan ᏚᏁᎶᏅ ᏍᏆᏞᏍᏗ ᎠᏴᏖᏍᏗ ᎾᎿ ᏩᎦᎸᎳᏗᏴ ᏧᎾᏕᎶᏆᏍᏗ ᎣᎦᎵᎰᎹ ᎠᎴ ᏚᏍᏆᏛ ᎤᏁᏒ ᏧᏕᏲᏙᏗ ᎪᏪᎵ ᎾᏍᎩ ᎤᏤᏟᏓ ᏗᏂᏲᏟ ᏧᏪᏲᏙᏗ. ᏍᏆᏞᏍᏗ ᎠᏴᏖᏍᏗ ᏚᏁᎶᏅ NFL ᎾᏍᎩ Cleveland Browns ᎠᎴ San Diego Chargers. ᎣᏂᏃ ᏧᏑᎵᎪᏨ ᎪᎯᏓ ᏧᏁᎶᏅ ᎾᎿ NFL, ᏫᎤᎷᏤ ᎾᎿ ᎣᎦᎵᎰᎹ ᎠᎴ ᎤᎴᏅᎲ ᎤᏤᏟᏓ ᏗᎾᏕᏲᎲᏍᎦ ᎤᎾᎥ ᏧᏕᏲᏙᏗ. ᎤᏲᎱᏎ ᏔᎵ ᏯᎦᏴᎵ ᏌᏊ ᎤᏕᏘᏴᏌᏗᏒ. --- ᎤᏁᏓᏍᏗ ᏓᏃᏪᎵᏍᎬ ᎠᎵᏍᏚᎲᏍᎬ ᎠᏂᏍᎬᏘ ᏔᎵᏍᎪ ᏅᎩᏁ. ᎪᏪᎶᏗ, ᎠᎭᏂ ᏫᏣᏟᏃᎮᏗ 405-307-2814 or email mstanek@jdmc.org

--- ---
02/08/2013 07:19 AM
ᎣᎦᎵᎰᎹ ᎤᏔᏅ ᎦᏚᎲᎢ – ᎾᏍᎩ ᎣᎦᎵᎰᎹ ᎦᎸᎳᏗ ᏗᏂᏂᏙᎯ ᏧᎾᏕᎶᏆᏍᏗ ᏯᏛᎾ ᏍᏆᏞᏍᏗ ᏗᎾᏁᎶᎲᏍᎩ ᏚᎾᎵᎪᏒ ᎤᎾᏓᏈᎬ ᎤᏂᏍᏚᏅ ᎤᎾᎦᏎᏍᏗᏕᎬ ᏏᏉᏯ ᎦᎸᎳᏗ ᏧᎾᏕᎶᏆᏍᏗ ᎠᎾᎳᏍᎦᎵᏍᎩ ᎧᎸᎵ ᏑᏓᎵᏁ, ᎤᎾᏑᏰᏒ ᎪᎱᏍᏗ ᎤᏗᏗᏜᏴ ᏓᏂᎪᎸᏰᏍᎬ ᎡᏍᎩ ᏳᏅᏁᎯ ᏧᎾᏕᎶᏆᏍᏗ ᏍᏆᏞᏍᏗ ᏗᎾᏁᎶᎲᏍᎩ ᏚᎾᏙᏢᏒᎢ. --- ᎾᎿ OSSAA ᎠᏂᏅ ᏗᏄᎪᏔᏂᏙ ᏂᎦᏓ ᏚᎾᏓᏂᎸᏨ ᏂᎦᎥ ᎤᏂᎦᏛᏂᏙᎲ ᏂᏚᏅᏁᎸ ᏂᏕᎬᏅ ᎪᏪᎵ ᏚᏂᏟᏌᏅ ᏏᏉᏲᎢ ᎠᏂᏁᏥᏙᎯ. ᎾᏍᎩᎾ ᎯᎠ ᎪᏪᎳᏅᎢ ᎠᏠᏯᏍᏛ ᎾᏞᎬ ᏗᎳᏏᏙ ᏕᎦᏁᏟᏴᏒ, ᎤᏙᎯᏳᏒ ᏗᎾᏕᎶᏆᏍᎩ ᎠᎾᎳᏍᎦᎵᏍᎩ ᎤᏂᏍᏆᏗᏍᏗ ᏚᏳᎪᏛ ᏗᎧᎵᏏᏐᏗ ᏧᏂᎧᎵᏏᏐᏗ ᎾᎿ ᏱᏚᏃᏪᎳᏂᏢ, ᎠᎾᏚᏓᎸᏍᎬ ᏂᎦᏓ ᎠᎾᎳᏍᎦᎵᏍᎩ ᏗᎾᏘᏂᏙ ᏧᏂᏏᎾᎲᏍᏙᏗ ᏗᎧᎾᏩᏛᏍᏗ ᏂᏕᎬᏅᎢ, ᎠᎴ ᏄᏓᎴ ᎪᎱᏍᏗ ᎠᎦᏎᏍᏙᏗ ᎨᏒᎢ. --- “ᎣᎦᏑᏰᏌ ᎣᎦᏖᎳᏗᏍᏗ ᎾᎿ ᏚᎾᎵᎪᏒ ᏚᎾᏓᏈᎬ ᎠᎴ ᎤᏃᏟᏍᏗ ᏗᎩᏍᏓᏩᏛᏍᏗ ᏧᏂᎧᎾᏩᏛᏍᏗ, ᎠᎾᎳᏍᎦᎵᏍᎩ ᏗᎾᏘᏂᏙᎯ, ᏧᎾᏓᎦᏴᎵᎨ, ᏗᎾᏕᎶᏆᏍᎩ ᎠᎴ ᏍᎦᏚᎩ,” SHS ᏄᎬᏫᏳᏒ Leroy Qualls ᎤᏛᏅ. “ᎨᎵᎠ ᎤᎶᎩᎸ ᎤᎵᏌᎳᏓᏂ Ꮎ ᏏᏉᏲ ᎦᎸᎳᏗ ᏧᎾᏕᎶᏆᏍᏗ ᏃᏊ ᎾᏍᎩᎾ ᎯᎠ ᎠᏂᎪᎵᏰᎢᏙᎲ ᎠᎵᏍᏆᏓᏍᎬᎢ, ᎠᎴ ᎣᏣᎵᎮᎵᎦ ᏦᎦᏕᎶᏆᏍᏗ ᎠᎴ ᏗᎾᏕᎶᏆᏍᎩ ᎡᎵᏊ ᎢᎬᏯ ᎠᎦᏘ ᎤᎾᏂᎩᏍᏗᎢ.” --- OSSAA ᏄᎬᏫᏳᏌᏕᎩ ᏗᏎᎮᎯ Ed Sheakley ᎤᏛᏅ ᏂᎦᎥ ᏚᏟᎢᎵᏙᎸ Qualls ᎠᎴ ᎠᎾᎳᏍᎦᎵᏍᎩ ᏗᏎᎮᎵᏙ Marcus Crittenden ᏄᏓᏅᏘᏴ ᎠᎾᏬᎯᎵᏴᏍᎬ ᎠᎴ ᎾᎾᏛᏁᎲ ᎢᏳᏍᏗ ᎤᎾᏚᎵᏍᎬ ᎤᏂᎦᏛᏂᏙᎯ. --- “ᎠᎪᏩᏛᏗ ᎯᎠ ᏄᎵᏍᏔᏅ ᎪᏪᎵ Ꮭ ᎤᏬᏚᎯ ᏱᎨᏎᎢ, ᎠᏎᏃ ᏓᏂᏁᏟᏴᎠ ᎢᏳᏍᏗ ᎦᏁᏟᏴᏍᏗ ᎨᏒ ᎤᎾᏚᎵ ᎣᏍᏓ ᎠᏁᎳ ᎢᏳᎾᎵᏍᏙᏗ, ᎣᏍᏓ ᎢᏳᎵᏍᏙᏗ ᏗᏍᏓᏩᏛᏍᏙᏗ ᎠᎴ ᏯᏛᏁᎵᏓᏍᏗ ᏕᎪᏪᎸᎢ,” ᎠᏗᏍᎬ Sheakly. --- SHS ᎤᏂᏩᏛᎲ ᎡᏍᎦ ᎤᏃᎰᏒ ᎾᎿ OSSAA ᏧᎧᎾᏩᏛᏍᏗ ᎠᎴ ᏧᎾᎳᏏᏙᏗᎾᏍᎩ ᏚᏂᎲ ᏗᎾᏕᎶᏆᏍᎩ ᎠᎾᎳᏍᎦᎵᏍᎩ ᎤᎾᎵᏍᎪᎸᏓᏁᎯ ᎠᎴ ᎾᏍᏊ Ꮭ, ᎾᏍᎩ ᏂᏓᏳᏓᎴᏅᏓ Ꮭ ᏗᎬᏩᎾᏁᎶᏗ ᏱᎨᏎ ᏔᎵ ᏯᎦᏴᎵ ᏔᎳᏚ ᎤᏕᏘᏴᏌᏗᏒᎢ ᎤᏠᏯᏊ ᎠᏂᏏᏴᏫᎭ ᏓᎾᏁᎶᎲᏍᎪ ᏏᏉᏲ ᏗᎾᏕᎶᏆᏍᎩ ᎣᏍᏓ ᎤᏂᎲ ᏗᎬᏩᎾᏁᎶᏗ. OSSAA ᎤᏂᏩᏛᎲ ᎯᎠ ᎡᏍᎦ ᏄᎾᏛᏁᎸ ᎢᎸᏍᎩ ᏧᏕᏘᏴᏓ.

--- ---
01/28/2013 08:52 AM
ᎦᎴᎼ, ᎣᎦᎵᎰᎹ. – ᎢᎸᏍᎩ ᎾᏕᏘᏯ, ᏍᎦᏚᎩ ᎯᏍᎩ ᏗᎦᎳᏫᎦ Cara Cowan Watts ᎤᏍᏆᎸᎡᎳ ᎠᏂᏃᎮᏍᎪ ᏧᏂᏃᎯᏎᏗ ᏗᎾᏕᎶᏆᏍᎩ ᎾᎿ ᎤᏂᏩᏛᏗ ᎠᎴ ᎤᏃᏪᎶᏗ ᎤᏂᏁᏍᏙᏗ ᏧᎾᏕᎶᏆᏍᏙᏗ ᎠᏕᎳ ᎤᏣᏘᎾ ᎾᏃ ᏣᎳᎩ ᎠᏰᎵ ᎨᏒᎢ. Ꮎ ᎤᏃᎸᏔᎾ ᏔᎳᏚᏏᏁ, ᏳᎪᏓᏊ ᎾᏃ ᏔᎵᏧᏈ ᏯᏂ ᏗᎾᏕᎶᏆᏍᎩ ᎠᎴ ᏧᎾᏓᎦᏴᎵᎨ ᎤᏁᏙᎸ ᎾᎿ ᎤᏍᏆᎸᎡᎲ ᏔᎵ ᏯᎦᏴᎵ ᏦᎦᏚ ᎤᏕᏘᏴᏌᏗᏒ ᏓᎾᏠᏍᎬᎢ. --- ᎾᏍᎩ, ᎠᎴ ᏣᎳᎩ ᎠᏰᎵ ᎦᎫᏍᏓᎥ ᏄᎬᏫᏳᏒ ᎧᏁᏥᏙ Kimberlie Gilliland, ᎤᏁᏝᏅ ᎧᏃᎮᏍᎩ ᎢᏳᏍᏗ ᎨᏒ ᎤᏅᏙᏗ ᏧᏁᎵᏁ ᎾᎿ ᏔᎳᏚᏏᏁ ᎢᏍᏗ ᏗᏂᏂᏙ ᏗᏛᏅᎢᏍᏓᏁᏗ ᏗᎾᏕᎶᏆᏍᎩ ᎾᎿ ᏩᎦᎸᎳᏗᏴ ᏭᎾᎴᏅᏗ, ᏭᏂᏴᏍᏗ ᎠᎾᏓᎪᎵᏰᏍᎬ, ᎤᏂᏩᏛᏗ ᏧᎾᏕᎶᏆᏍᏙᏗ ᎠᏕᎳ, ᎢᏗᎬᏗ ᎠᏕᎳ ᎤᏂᎩᏍᏙᏗ ᎤᏂᎧᎵᏏᏐᏗᎢ, ᏓᏏᎳᏕᏫᏒ ᎢᏳᏅᏗ, ᎤᎾᏓᏟᏌᎲ ᎻᏗᎠ ᎠᎦᏔᎯ, ᎤᏃᏢᏗ ᎠᏍᏓᏩᏕᎩ ᏄᏛᏁᎸᎢ, ᎪᏪᎵ ᏧᏃᏪᎳᏅ ᎤᏃᎮᏍᎩ, ᎤᏒᏰᏍᏗ ᎢᏳᏍᏗ ᏂᏛᏛᏁᎵᏒᎢ ᎠᎴ ᏧᏂᏢᏗ ᎪᏪᎵ ᏧᎾᏕᎶᏆᏍᏙᏗ ᎤᎾᎵᏍᏕᎸᏙᏗ. --- “ᎾᏍᎩ ᏗᎵᎬᏩᎸᏍᎬ ᏩᎦᎸᎳᏗᏴ ᏧᎾᏕᎶᏆᏍᏗ ᎠᎵᏌᎳᏗ ᎠᎴ Ꮭ ᎾᏂᎥ ᏧᏂᏢᏅ ᎪᏪᎵ ᏣᎳᎩ ᎠᏰᎵᎢ ᏱᏚᏂᎩᏐ ᎠᏕᎳ ᏧᎾᏕᎶᏆᏍᏙᏗ,” ᎠᏗᏍᎬ Cowan Watts. “ᎢᏳᏃ ᎠᏂᏴᏫ ᎫᎦᎵ ᏱᎾᏅᏁ, ᏯᏂᏩᏔ ᎤᏍᏆᏂᎪᏓ ᎢᎦ ᏚᏙᏢᏒ ᎬᏩᎾᏈᏴᏗ ᎾᎿ ᏩᎦᎸᎳᏗᏴ ᏧᎾᏕᎶᏆᏍᏗ ᏓᎾᏕᎶᏆᏍᎬ ᎾᏃ ᏧᎾᏙᏟᏍᏗ ᏧᎾᏕᎶᏆᏍᏙᏗ ᎨᏥᏚᏗᎢ, ᎢᏳᏃ ᎤᎾᎦᏎᏍᏔᏅᎯ ᏱᎩ ᏓᎾᏕᎶᏆᏍᏗ ᏧᏂᎸᏫᏍᏓᏁᏗ ᏧᎾᏕᎶᏆᏍᏗᎢ. ᎠᏂᎳᏍᏓᏢ ᎦᎸᎳᏛ ᏧᎾᏕᎶᏆᏍᏙᏗ ᎠᏕᎳ ᏗᎾᏓᏁᎯ ᎤᎾᏙᏢᏒ Ꮭ ᎠᏎ ᎤᏩᏌ ᏳᏙᏢ ᏧᏂᎩᏍᎩ ᎠᏕᎳ ᏧᎾᏕᎶᏆᏍᏙᏗ.” --- “ᏌᏊ ᎢᏳᏓᎴ ᎤᏕᎶᎰᏒ ᎾᏍᎩ ᎩᏚᏩᎩ ᎨᎳ Brionna Badoni, ᏓᎳᏚ ᏳᏕᏘᏴᏓ, ᎤᎦᏎᏍᏙᏗ ᏳᏍᏓ ᎪᏪᎵᏍᎬ ᎾᎿ ᎾᏂᎥ ᎠᏏᎳᏛ ᏧᏂᎸᏫᏍᏓᏁᏗ Facebook ᏅᏗᎦᎵᏍᏙᏗ ᏫᏗᎦᏛ ᏧᏂᎸᏫᏍᏓᏁᎯ ᎠᎴ ᏧᎾᏕᎶᏆᏍᏙᏗ ᎠᏕᎳ ᏗᏂᏅᏍᎩ ᎡᎵᏊ ᏯᏂᎪᏩᏘ. --- “ᏙᎯᏳ ᎤᏍᏆᏂᎪᏓ. Ꮭ ᏯᏇᏙᎴ ᎡᏘ ᏥᎨᏒ. ᎣᎩᎾᏚᎵᏍᎬ ᎣᎩᏁᏓᏍᏗ ᏔᎵ ᎾᏕᏘᏯ ᎬᏩᎴᏅᏓ ᎠᏎᏃ ᎯᎠ ᏧᏕᏘᏴᏌᏗ ᏓᏲᎩᏁᏅᏒ ᎾᏗᎦᎵᏍᏙᏗ ᎢᏴ ᎢᏳᏕᏘᏴᏓ ᏂᎦᎵᏍᏗᎭ,” ᎤᏛᏅ Donna Badoni, Ꮎ Brionna’s ᎤᏥᎢ. --- Brionna, ᎾᏍᎩ Owasso ᎡᎯ, ᎤᏛᏅ ᏕᎫᎪᏗᏍᎬ ᏧᏕᎶᏆᏍᏗ University ᎣᎦᎵᎰᎹ ᎾᏍᎩ ᏓᏍᏆᏛ ᎦᎸᎳᏗ ᏧᎾᏕᎶᏆᏍᏗᎢ. --- Gilliland ᎤᎦᏎᏍᏙ ᎾᎿ ᎠᏕᎸ ᏧᏍᏕᎸᏙᏗ ᏗᎾᏕᎶᏆᏍᎩ ᎠᎴ ᎠᏎᏊ ᎠᎧᎵᏏᏐᏗ ᎾᎿ ᏂᎬᎾᏛ ᎠᏰᎵ ᏗᏕᎶᏆᏍᎩ ᎤᎵᏍᏕᎸᏙᏗ ᎠᎢᏒ, ᏩᎦᎸᎳᏗᏴ ᏧᎾᏕᎶᏆᏍᏗ ᎤᏂᏴᏍᏙᏗ ᎠᎢᏒ ᎠᎴ ᎦᎸᎳᏗ ᏧᎾᏕᎶᏆᏍᏗ ᎠᏠᏅᏓᏗᏍᎬ ᎠᎴ ᎤᎾᏁᎳᏅᎢ CNF. --- “ᎤᏚᎩ ᎠᏋᎭ ᏗᎾᏕᎶᏆᏍᎩ ᎤᏂᎩᏍᏗ ᎤᎪᏛ ᏧᎾᏕᎶᏆᏍᏙᏗ ᎠᎴ ᏧᏂᎩᏍᏗ ᎠᏕᎳ, ᎤᎾᎦᏎᏍᏙᏗ ᎢᏳᏍᏗ ᎤᎾᎦᏎᏍᏙᏗ ᎾᏃ ᎤᎾᏓᏅᏖᎸᏗ ᎾᎿ ᏂᏓᏳᏓᎴᏗ ᏧᎾᏕᎶᏆᏍᏙᏗ ᎠᏕᎳ, bursar ᏕᎬᏥᏚᎬ ᎠᎴ ᏗᎦᎸᏫᏍᏓᏁᏗ ᏛᏕᎶᏆᏍᎬ,” ᎠᏗᏍᎬ Cowan Watts. --- ᎾᏍᎩ ᎠᏎᏊ ᏓᎾᏠᏍᎬ ᎠᏠᏯᏍᏗ ᏗᏕᎶᏆᏍᎩ ᏧᎾᏅᏁᏗ ᎤᎾᏬᎯᎸᏴᎡᏗ ᏗᏛᏛᎲᏍᎩ ᎠᎴ ᎤᎾᏁᎶᏗ ᎤᏂᎦᏙᎲᏒ ᎠᎴ ᎤᎾᏕᎶᏆᏍᏗ ᏂᏓᏳᏓᎴᏅ ᏧᎾᏕᎶᏆᏍᏙᏗ ᎤᏂᏲᎲ ᎠᎴ ᎦᎸᎳᏗ ᏧᎾᏕᎶᏆᏍᏙᏗ ᎤᏂᎧᎵᏏᏐᏗ ᎠᎢᏒᎢ. ᎾᏍᎩ ᏗᎾᏕᎶᏆᏍᎩ ᎬᏂᎨᏒ ᏄᏅᏁᎸ University of Oklahoma, Bacone College, Northeastern State University ᎠᎴ University of Arkansas. --- Cowan Watts ᎤᏛᏅ ᏥᏓᏕᎶᏆᏍᎬ University State University ᎤᎵᏍᏚᏟᏅ ᎠᎹᏱᏟ ᎠᏂᏴᏫᏯ Science ᎠᎴ Engineering Society ᏧᎾᏕᎶᏆᏍᏙᏗ ᎠᏂᎧᎻᏗ ᎠᏂᏅ ᎠᎴ ᎤᏕᎶᎰᏒ ᎾᏍᎩ ᎤᎸᏉᏛ ᏧᏍᏕᎸᎯᏓᏍᏗ ᎠᏂᏐᎢ ᎤᏂᏩᏛᏗ ᏧᎾᏕᎶᏆᏍᏙᏗ. --- “ᎣᏂᏃ ᏧᏚᏍᏆᏛ ᎦᎸᎳᏗ ᏧᎾᏕᎶᏆᏍᏗ, ᎠᏆᎴᏅᎲ ᎬᏂᎨᏒ ᏂᎬᏁᎵᏙᎲ ᏱᎩᏃᎯᏎᎵ ᎾᎿ ᎤᎾᏙᏢᎯ ᎠᎴ ᏗᎾᏕᎶᏆᏍᎩ ᏚᎾᏓᏈᎬᎢ,” ᎤᏛᏅᎢ. “ᎢᎦ ᎤᏚᎵᏗ ᎯᎠ ᏂᏓᏕᏘᏴᎯᏒ ᎯᎠ ᎧᏃᎮᏍᎩ ᏥᏥᏃᎮᏍᎪᎢ ᎾᎿ ᏱᏗᎦᏠᏏ, ᏂᎪᎯᎸᏃ ᎠᎩᏲᎭ ᎢᏤᎢ ᏄᏓᎴ ᎾᏝᎬ ᎤᎾᏅᎪᏨ ᎬᏔᏂᏓᏍᏗ ᏃᏊ ᏓᎾᏕᎶᏆᏍᎬᎢ. ᎠᎩᎸᏉᏓ ᎠᎩᏃᎮᏗ ᎦᏥᏃᎯᏎᏗ ᏗᎾᏕᎶᏆᏍᎩ ᎦᏥᏍᏕᎸᏗ ᎣᏍᏓ ᎢᏳᎾᎵᏍᏓᏁᏗ. ᎠᏂᏐᎢ ᎬᎩᏍᏕᎸᎭ ᎦᎸᎳᏗ ᏧᎾᏕᎶᏆᏍᏗ ᏥᏕᎦᏕᎶᏆᏍᎬ ᎠᎴ ᏩᎦᎸᎳᏴ ᎾᏍᏊ, ᎾᏍᎩᏃ ᎢᏳᏍᏗ ᎦᏥᏰᏲᎲᏍᎪ ᎾᎿ ᎥᏇᏲᏅᎢ.” --- ᏧᎾᏓᎦᏴᎵᎨ ᎠᎴ ᏗᎾᏕᎶᏆᏍᎩ ᎾᏍᏊ ᎠᏂᏟᏏᏍᎪ ᎧᏃᎮᏍᎩ ᎾᎿ ᏧᏚᏂᎾᎣ Bacone, University of Arkansas, Cherokee Nation Businesses, CN Career Services, CNF, League of ᎠᏂᎨᏯ ᎠᏂᏁᎦ ᎾᎿ ᏣᎳᎩ ᎠᏰᎵ, ᏣᎳᎩ ᏧᎴᎯᏌᏅ ᎠᎴ ᏍᎦᏚᎩ 5 ᎠᏂᎳᏍᏓᏢ ᏗᏂᎳᏫᎦ Buel Anglen ᎠᎴ Lee Keener.

--- ---
01/22/2013 07:52 AM
ᏓᎵᏆ, ᎣᎦᎵᎰᎹ. – ᎤᏴᏢᎢ ᎧᎸᎬ ᎢᏗᏢ ᎰᎾᏕᎶᏆᏍᏗ ᎤᎬᏫᏳᎯ Steve Turner ᎠᎴ ᎣᎦᎵᎰᏦ ᏩᎦᎸᎳᏗᏴ ᏧᎾᏕᎶᏆᏍᏗ ᏗᏂᎦᏙᎵ ᏗᎾᏓᎪᎵᏰᎯ Dean Dr. Doug Penisten ᎬᏂᎨᏒ ᏄᏩᏁᎸ ᏓᎵᎮᎵᏤᎲ ᏣᎳᎩ ᎠᏰᎵ ᎾᎿ ᎤᏃᎸᏔᏂ ᎧᎸ ᏂᎦᏚᏏᏁᎢ ᎾᎿ ᎠᏂᎳᏍᏓᏢ ᏗᏂᎳᏫᎦ ᏓᎾᏠᏍᎬᎢ. --- Turner ᎤᏛᏅ ᏂᎦᏓ ᏗᎵᏍᏔᏅ ᏧᎾᏕᎶᏆᏍᏗ ᎠᎴ ᏩᎦᎸᎳᏗᏴ ᏧᎾᏕᎶᏆᏍᏗ ᏗᏂᎦᏙᎵ ᏗᎾᏓᎪᎵᏱᎯ ᎤᏂᏁᏨ ᎨᎦᎵᎡᎵᏤᏗ ᏣᎳᎩ ᎠᏰᎵ ᎾᎿ ᏗᎵᏁᎩ ᎪᏪᎵ ᎤᏂᏝᏅ ᎧᎾᏩᏛᏍᏗ ᎤᎵᏍᏓᏱᏛ. ASCO ᏂᏓᏛᏁᎰ ᏂᎦᏓ ᏔᎵᏍᎪ ᏦᎢ ᏧᎾᏕᎶᏆᏍᏗ ᎠᎴ ᎦᎸᎳᏗ ᏧᎾᏕᎶᏆᏍᏗ ᏗᏂᎦᏙᎵ ᏧᏂᎪᎵᏰᏍᎩ ᎤᎾᏕᎶᏆᏍᏗ ᎾᎿ ᎠᎹᏰᏟ, Puerto Rico ᎠᎴ Canada. --- “ᎢᎸᏍᎩ ᏚᎾᎵᎪᏁᎵ ᏧᏩᎪᏔᏅᏍᏛ ᎠᎭᏂ ᎧᏅᏑᎸ ᏥᏗᏯᎢ ᎾᎿ ᎤᏴᏢᎢ ᎧᎸᎬ ᏍᎦᏚᎩ ᎠᎴ ᏣᎳᎩ ᎠᏰᎵ. ᎪᎯ ᎤᏒ ᎢᏕᏙᎭ ᎡᏗᏁᏗ ᎯᎠ ᎤᎵᏍᎨᏓ ᎠᏓᏁᏗ ᎬᏂᎨᏒ ᏂᎦᎵᏍᏗᏍᎬ ᎯᏍᎩᏦᏁ ᏧᏕᏘᏴᏓ ᏗᎵᎪᎯ ᎨᏒ ᎾᏍᎩ ᏣᎳᎩ ᎠᏰᎵ ᎠᎴ ᎣᎦᎵᎰᎹ ᎦᎸᎳᏗ ᏧᎾᏕᎶᏆᏍᏗ ᏗᏂᎸᏙᎵ ᏗᎾᏓᎪᎵᏱᎯ,” ᎤᏛᏅ Turner. --- Penisten ᎤᏛᏅ ᏗᎵᎪᎯ ᎬᏂᎨᏒ ᏂᎦᎵᏍᏗᏍᎪ ᏂᎬᎾᏛ ᏗᎬᏟᎶᏍᏙᏗ ᎤᎷᎯᏍᏗ ᎾᎿ ᎠᎵᏍᏕᎸᏙᏗ ᎾᎿ ᏧᏍᏗᏊ ᏕᎦᏚᎲᎢ. --- ᎯᎠ ᏗᎵᏁᎩ ᎪᏪᎵ……. ᏓᏓᏁᏤᎸ ᎠᏚᏓᎸᏍᎩ ᎾᎿ ᏣᎳᎩ ᎠᏰᎵ ᎤᏓᏁᎳᏗ ᎾᏍᎩ ᎠᏁᎳ ᏩᎦᎸᎳᏗᏴ ᎤᎾᎦᏎᏍᏙᏗ ᎾᎿ ᏴᏫ ᏚᎾᏓᏂᎶᏍᎬᎢ,” ᎤᏛᏅ Penisten. “ASCO ᎾᏍᏊ ᎤᏚᎵ ᎬᏂᎨᏒ ᎢᏳᎵᏍᏙᏗ ᎰᏩ ᎬᏂᎨᏒ ᏂᎨᏒᎾ ᎨᏒ ᎯᎠ ᎤᏍᏆᏂᎪᏓ ᏧᎾᎵᎪᎯ ᏣᎳᎩ ᎠᏰᎵ ᎠᎴ ᎤᏴᏢᎢ ᎧᎸᎬ ᏍᎦᏚᎩ ᎦᎸᎳᏗ ᏗᏕᎶᏆᏍᏗ ᏗᏂᎦᏙᎵ ᏗᎾᏓᎪᎸᏰᎯ.” --- NSUOCO ᏧᏂᎸᏫᏍᏓᏁᎯ ᎠᏂᎾ, ᎾᎿ ᎠᏁᎲ ᎠᎴ ᏗᎾᏕᎶᏆᏍᎩ ᎠᏛᏅᎢᏍᏗ ᏗᏂᎦᏙᎵ ᏧᎾᏓᎪᎵᏰᏗ ᎠᎴ ᎨᎶ ᏳᏚᎢ ᎪᎱᏍᏗ ᏳᎵᏍᏓᏁ ᏗᎦᏙᎵ ᎾᏍᎩ ᏧᏂᎸᏍᏓᏁᎯ ᎾᎿ ᎠᏂᎳᏍᏓᏢ ᏧᏁᎳ ᏚᏙᏢᏒᎢ: ᎾᎿ Wilma P.Mankiller ᎥᏰᎸ ᎤᎾᎦᏎᏍᏗ ᎠᏰᏟ ᎾᎿ ᏍᏗᎵᏪᎵ, Redbird Smith ᎥᏰᎸ ᎤᎾᎦᏎᏍᏗ ᎠᏰᏟ ᎾᎿ ᏌᎷᏂᎨᏴ, Sam Hider ᎾᎥ ᏄᎾᏓᎸ ᎤᎾᏓᎪᎸᏰᏗ ᎾᎿ ᏜᏴᎪᎢ, ᎠᎼ ᎾᎥ ᏄᎾᏓᎸ ᎤᎾᏓᎪᎸᏰᏗ ᎾᎿ Salina, Bartlesville ᎥᏰᎸ ᎤᎾᏓᎪᎵᏱᏗ, ᏦᎢ ᏚᏪᏴ ᎥᏰᎸ ᎠᏰᏟ ᎾᎿ ᎫᏐᎢ, Will Rogers ᎥᏰᎸ ᎠᏰᏟ ᎾᎿ Nowata ᎠᎴ ᏚᏧᏓᏢᎥ ᎥᏰᎸ ᎠᏰᏟ. --- ᏄᏍᏛ ᎾᎾᏛᏁᎲ ᎾᎿ ᎠᏁᎸᏍᎪ Ꮎ W.W Hastings ᏧᏂᏢᎩ ᎾᎿ ᏓᎵᏆ ᎠᎴ NSUOCO Campus ᎤᎾᏓᎪᎵᏰᏗ ᎾᎿ NSU campus. --- ᏓᏕᏘᏴᎯᏒ, NSUOCO ᏗᎾᏕᎶᏆᏍᎩ, ᎾᎿ ᎠᏁᎯ ᎠᎴ ᏧᏂᎸᏫᏍᏓᏁᎯ ᏓᏂᎪᏩᏘᏍᎪ ᎯᎦᏍᎪ ᏯᎦᏴᎵ ᏯᏂ ᎠᏂᎶᏍᎪ ᎤᎾᎵᏍᏕᎸᏙᏗ ᎤᏂᏲᎯ, ᎠᏂᎪᏩᏘᏍᎪ ᏗᎪᏪᎳᏅ ᎤᎾᏛᏅᎢᏍᏔᏅ NSUOCO. --- ᎾᎿ ᏧᎾᎵᎪᎯ ᎾᏍᎩ ᎠᏃᏢᏍᎬ ᎤᏂᏍᏓᏩᏛᏍᏙᏗ ᎣᏍᏓ ᎨᏒ ᎾᎿ ᎤᎾᏕᎶᏆᏍᏙᏗ ᏗᏂᎦᏙᏗ ᏗᏂᎪᎵᏰᏍᎩ ᏗᎾᏕᎶᏆᏍᎩ ᎤᏅᏙᏗ, ᎤᏛᏅᎢ Penisten. --- “ᎾᏍᎩ ᎠᎦᏘ ᎠᎴ ᎠᎪᏩᏛᏗ ᎠᎦᏎᏍᏙᏗ ᏂᏓᏳᏓᎴᏅ ᎾᎿ ᏧᏂᎸᏫᏍᏓᏁᎯ, ᎾᎿ ᎠᏁᎯ ᎠᎴ ᏗᎾᏕᎶᏆᏍᎩ ᎣᎦᎵᎰᎹ ᎦᎸᎳᏗ ᏧᎾᏕᎶᏆᏍᏗ ᏗᏂᎦᏙ ᏗᏂᎪᎵᏰᏍᎩ ᏯᎾᎵᏍᏗᏍᎩ ᎨᎪᎵᎦ ᏩᎦᎸᎳᏗᏴ ᎣᏍᏓ ᎤᎾᏕᎶᏆᎥᎢ ᎨᏒ ᎯᎠ ᎤᏂᎩᏏᏗᏒ ᎾᎿ ᎡᎶᎯ ᎨᏒᎢ,” ᎤᏛᏅᎢ. --- ᎾᏍᎩᎾ ᎯᎠ ᏗᎵᏁᎩ ᎪᏪᎵ ᏭᏂᏃᎮᎸ ᎤᎬᏫᏳᎯ Bill John Baker ᎾᎿ ᏗᏂᎳᏫᎦ ᏓᎾᏠᏍᎬᎢ. --- “ᎡᎵᎧ ᎤᏍᏆᏂᎪᏓ ᎠᏂᎷᎦ ᎨᎦᎵᎮᎵᏍᏗ ᎠᏓᏁᏗ ᎡᎩᎥᏏ ᎾᎿ ᎢᎦᎵᎪᏒ ᎣᏍᏓ ᎨᏒᏱᎩ ᎠᏯ ᏳᎬᏫᏳᎯ ᏱᏕᏗᎲᏏ ᎯᎠ ᏂᏓᎾᏛᏁᎲ ᏗᎦᏤᎵ ᎠᏂᏴᏫ ᏗᏂᎦᏙᎵ ᏓᏂᎪᎵᏰᎲ ᏧᏕᏘᏱᎶᏓ,” ᎤᏛᏅ BakerᎢ.

--- ---
01/21/2013 02:33 PM
ᎤᏪᏘ ᏗᏐᏴᎢ, ᏚᏯᏓᏛᎢ. – ᎾᎿ ᎢᎸᏍᎩ-ᎾᏂᎳᏍᏓᏢ ᏗᏂᎳᏫᎦ ᎯᏍᎩ ᎤᎾᏓᏅᏔ ᎠᏂᎳᏍᏓᏢᎢ ᎾᏝᎬ ᎬᏂᎨᏒ ᏄᏅᏁᎸ ᎠᎹᏱᏟ ᎤᏔᏂ ᏗᏓᏂᏱᏍᎩ ᎤᏪᏘ ᎠᏍᏆᏂᎪᏙᏗ ᎠᎾᏓᏅᏖᎵᏙ ᎾᎿ ᎤᏪᏘ ᏗᏐᏴ ᎾᏍᎩ ᏓᎾᏓᏂᎸᎬ ᎤᏪᏘ ᎠᏍᏆᏂᎪᏔᏅᎲᏍᏗ ᎠᎾᎵᏍᎪᎸᏗᏍᎬ ᎦᏙ ᎾᎿ ᏅᏃᎯ ᏚᎾᏠᏱᎸ ᏅᏯ ᎤᏁᏛᏍᏗ ᎾᎿ ᎠᏍᏆᏂᎪᏔᏅᎲᏍᏗ ᎨᏒᎢ. --- ᎥᏍᎩᏱ ᏔᎵᏍᎪᎯᏁ ᎪᏪᎵ ᎪᏪᎳᏅ ᎤᏁᏒ Jim Dunn, ᏄᎬᏫᏳᏒ ᎤᏪᏘ ᎠᏍᏆᏂᎪᏔᏅᎲᏍᏗ ᏄᎬᏫᏳᏒ ᎠᎴ CEO, Muscogee (ᎠᏂᎫᏏ) ᎠᏰᎵ ᎤᎬᏫᏳᎯ ᎠᎴ ᎢᎸᏍᎩ-ᎾᏂᎳᏍᏓᏢ ᏗᏂᎳᏫᎩ ᎤᎬᏫᏳᎯ George Tiger ᎤᏛᏅ ᎾᏳ ᏗᏂᎳᏫᎩ ᏄᎬᏫᏳᏌᏕᎩ ᎠᏂᎧᎻᏗ ᎠᏂᏅ ᏂᎦᏓ ᎣᏍᏓ ᎤᏂᏰᎸᏅᎢ. --- “ᎯᎢᏃ ᎢᎦ ᎤᏓᏅᏔ ᎨᏒ ᎠᎴ ᎤᎾᏓᏅᏖᎸ ᎾᏍᎩᎾ ᎤᏪᏘ ᎤᏂᎿᎥ ᎠᏂᎾ ᎤᎾᏅᏓᏗᏍᏗ ᎤᏲᏟ ᎠᎴ ᎧᏃᎮᏗ ᏅᎵᏍᏔᏅ ᎤᎵᏗᏍᏢ ᏗᎨᏥᏱᎳᏫᏛᎲ ᏗᎩᎦᏴᎵᎨᎢ ᎾᎿ ᎤᏂᎷᏣ ᏃᏊ ᏥᏂᎦᏛᎾ,” ᎤᏬᏪᎳᏅ Tiger. --- ᎯᎠᎩ ᎾᏂᎳᏍᏓᏢ ᎯᎠ ᎢᎦ ᎠᏂᏣᎳᎩ, ᎠᏂᎫᏏ, ᎠᏂᏣᏗ, ᎠᏂᏥᎦᏏ ᎠᎴ ᎠᏂᏏᎹᏃᎢ ᎠᏰᎵ ᏚᏙᏢᏒ. --- ᎯᎠ ᎤᏪᏘ ᎤᏂᏍᏆᏂᎪᏔᏅᎲᏍᏗ ᎠᎾᏓᏅᏖᎵᏙ ᎠᏂᎾ ᎢᎬᏱ ᎬᏂᎨᏒ ᏄᎵᏍᏔᏅ ᎠᏂᎳᏍᏓᏢ ᎤᏁᏛᏍᏗ ᏅᏯ ᎧᏃᎮᏍᎩ ᏄᎵᏍᏔᏅ ᎾᎿ ᏕᎭᎷᏱ ᏔᎵ ᏯᎦᏴᎵ ᎠᏚ ᏥᎨᏒᎢ. ᎾᏍᎩᏃ ᎾᎾᏛᏁᎲ ᎠᏔᏲᎯᎯ ᎠᏂᏅ ᏗᏄᎪᏔᏂᏙ, Dunn ᎬᏂᎨᏒ ᏄᏩᏁᎸ ᎾᏍᎩᎾ ᎯᎠ ᏓᏂᎳᏍᏓᏢ ᎤᏂᎶᏌ ᎾᎿ ᎤᏪᏘ ᏗᏐᏴ ᎾᎿ ᏥᎨᏥᏱᎳᏫᏛᎮ, ᎠᎴ ᏃᎴᏍᏊ ᎾᎿ ᎠᎹᏱᏟ ᏧᎾᏔᏅ ᏗᎾᏓᏂᏱᏍᎩ ᎠᎴ ᎠᏂᎳᏍᏓᏢ ᎢᏧᎳ ᏗᎵᎪᎯ ᏚᏂᎸᏫᏍᏓᏁᎰᎢ. --- ᎭᏂᎾᏓᏢ ᏚᎾᏓᏁᏤᎸ, ᎾᏍᎩᎾ ᎤᏪᏘ ᎤᏂᏍᏆᏂᎪᏙᏗ ᏙᏛᎾᏓᏁᎳᏁᎳ ᎾᏂᎳᏍᏓᏢ, ᎪᎱᏍᏗ ᏧᎬᏩᎶᏗ ᏂᎨᏒᎾ, ᎤᏂᏂᎬᎬ ᎢᎦ ᎦᏙ ᎾᏍᎩᎾ ᎤᏁᏚᏍᏗ ᎯᎠ ᎧᏃᎮᏍᎩ, ᎾᏍᎩᏃ “ᏬᏌᏂᏴ” ᎨᏒᎢ. ᎾᏍᎩᏃ ᎠᏂᎳᏍᏓᏢ ᏛᎾᏈᏴᎯ ᏓᎵᎬᏩᏢᏍᎬ ᎠᏁᏛᏍᎬ ᎯᎠ ᎧᏃᎮᏍᎩ ᎤᏍᏆᏂᎪᏛ. ᎯᎠ ITC ᎤᎮᏍᏗ ᎪᏪᎳᏅᎲᏍᏗ ᎨᏒ ᎾᎿ ᏅᏱᎢ, ᎣᏂᏃ ᏂᎦᏓ ᎠᎪᎵᏰ ᎨᏒ ᎾᏍᎩ ᎠᏍᏆᏂᎪᏔᏅᎲᏍᏗ ᎠᏂᎾ ᎣᏏ ᎤᏂᏱᎸᏗ, ᎾᏍᎩᎾ ITC ᎠᎴ ᎠᏂᎾ ᎠᏂᏁᏥᏙᎯ ᏧᎾᏑᏰᏍᏓ ᎠᏂᎧᎻᏓ ᎾᏍᎩ ᏧᏂᎸᏫᏍᏓᏁᏗ ᎯᎠ ᏂᎦᏓ ᎨᏒᎢ. --- Dunn ᎤᏛᎾ ᎧᏁᏨ ᏂᎨᏒᎾ ᎨᏒ ᎯᎠ ᎨᏛᏍᏓ ᎤᏂᏍᏆᏗᏍᏗᎢ. ᎤᏁᏨᏃ ᎡᎵᏍᎬ ᎾᏍᎩᎾ ᎠᏂᎧᎻᏓ ᏙᏛᎾᏑᏰᏏ ᎯᎠ ᏧᏕᏘᏴᏌᏗ, ᎠᎴ ᎾᎿ ᎤᏪᏘ ᎠᏍᏆᏂᎪᏔᏅᎲᏍᏗ ᎠᏃᏢᏍᎬ ᏚᏚᎪᏛ ᏁᎳᏚ ᎢᏯᏅᏓ ᏧᏟᎢᎵᏓᏍᏗ, ᏝᏃ ᎤᏟᏍᏗ ᎤᏟᏁᏨ ᏱᎩ ᎤᏂᏍᏆᏗᏍᏗᎢ. --- ᎯᎢᏃ ᎧᏃᎮᏍᎩ ᎨᏕᏍᏗ ᎤᏴᏢᎤᏕᎵᎬ ᎢᏗᏢ ᎤᏅᏏᏴ ᎾᎿ ᎠᏍᏆᏂᎪᏗᏓᏅ ᏑᏓᎵ ᎢᏳᏟᎶᏓ ᎢᎬᎾᏕᎾ ᎤᏤᎵᎢ. --- ᎾᎿᏃ 50,260- ᏅᎩ ᏧᏅᏏᏯ-ᏯᎳᏏᏓ ᎤᏔᎾ ᏗᎾᏓᏂᏱᏍᎩ ᎤᏪᏘ ᎠᎾᎥ ᎾᏍᎩ ᎤᎦᎾᏮ ᎢᏗᏢ ᎠᏍᏛ ᎨᏎᏍᏗ ᎪᏓ ᎠᎲᎢ, ᏫᏓᎧᏃᏗ ᏙᏧᏯᏓᏛ ᎤᏪᏴᎢ, ᎠᏗᏍᎬ DunnᎢ. ᎠᏗᏍᎬᏃ ᎤᏪᏘ ᎠᎿᎥ ᎠᏂᏁᏥᏙ ᎠᎾᏓᏅᏖᏍᎬ ᎾᎿ ᏅᏃᎯ ᏚᎾᏠᏱᎸ ᎧᏃᎮᏍᎩ ᎠᎴ ᎤᏪᏘ ᎠᏍᏆᏂᎪᏔᏅᎲᏍᏗ ᏗᎵᎪᏙᏗ ᎾᏍᎩ ᎠᏰᏍᏛᏗ ᏅᏯ ᎠᎴᏱᎩ ᎤᏍᏗ ᏗᎦᏅᏗᎢ. --- ᎾᏍᎩ ᎥᏍᎩᏱ ᎦᏳᎳ, $10.2 ᎢᏳᏆᏗᏅᏓ ᎤᏂᏟᏌᏅ ᎾᏍᎩ ᎬᏔᏂᏓᏍᏗ ᎯᎢᏃ ᏧᎵᎬᏩᎶᏗ ᎯᎦᏍᎪ ᏳᏆᏗᏅᏓ ᎤᏪᏘ ᎠᏍᏆᎪᏙᏗᎢ. --- ᏅᏃᎯ ᏚᎾᏠᏱᎸ ᎾᏍᎩ Andrew Jackson ᎤᎬᏫᏳᎯ ᏥᎨᏒ ᎾᎯᏳ ᎠᏂᏴᏫᏯ ᎨᏥᏱᎳᏫᏛᎲ ᎪᏪᎸ ᏁᎳᏚ ᎢᏍᎪᎯᏧᏢ ᏦᏍᎪᎯ ᎤᏕᏘᏴᏌᏗᏒᎢ ᏧᎾᎳᏏᏔᏅᎢ. ᎾᏍᎩᏃ ᏚᎾᎳᏏᏛ, ᎠᎦᏴᎵ ᎠᎹᏱᏟ ᎠᏁᎯ ᎠᏂᏴᏫᏯ ᎨᏥᏱᎳᏫᏛᎲ ᎾᎿ ᎢᏍᎪᎯᏧᏢ ᎢᏳᏟᎶᏓ ᎤᎾᏂᎩᏒ ᎾᎿ ᎤᎦᎾᏮᎧᎸᎬ ᎢᏗᏢ ᎠᎹᏱᏟ ᏚᏁᏅᏒ ᏚᏅᏕᏨ ᏚᏂᎾᏗᏫᏒ ᎻᏏᏏᏈ ᎤᏪᏴ ᎾᏍᎩᎾ ᎢᏤ ᎤᏙᏢᏒ ᎨᎦᏑᏯᎡᎵ ᎨᏒ ᎠᏂᏴᏫᏯᎢ ᎾᏍᎩᏃ ᏃᏊ ᏥᎩ ᎣᎦᎵᎻᎹ. ᎠᎦᏴᎵ ᏳᎶᏒᏍᏓᏆᎴ ᎠᏂᏴᏫ ᏚᏂᏲᎱᏒᎢ ᎢᎬᏱ ᎠᎴ ᎠᎾᎢᏒᎢ ᎨᏥᏱᎵᏒᎢ. ᎾᏍᎩ ᏐᏁᎳᏚ ᏁᎵᏍᎪ ᎦᎵᏉᎩ, ᏩᏥᏂ ᏗᎧᎾᏩᏛᏍᏗ ᎤᏎᎸ ᎤᎾᏂᎩᏒ ᏔᎵ ᏯᎦᏴᎵ ᏔᎵᏧᏢ ᎢᏳᏟᎶᏓ ᎾᏍᎩᎾ ᏅᏃᎯ ᏚᎾᏠᏱᎸ ᎬᎾᏕᎾ ᎤᏂᎪᏩᏛᏗ ᎤᎾᏂᎩᏒ ᎠᎴᏗᏍᏆ ᎤᏂᎪᎸᏱᏓ.

--- ---
01/18/2013 02:23 PM
ᏓᎵᏆ, ᎣᎦᎳᎰᎹ. - ᎾᏍᎩᏃ ᏣᎳᎩᎯ ᎠᏰᎵ ᎠᏓᏁᏗ ᏩᏩᎯᏍᏗ ᏗᏓᎾᏅᎢ ᏗᏣᎳᎩ ᏗᎪᏪᎵ ᎠᏂᎨᏯ ᏧᎾᏢᏍᏙᏗ ᏩᏥ ᎤᏓᎷᎸᏭ Valentines Day. ---  ᏣᎳᎩᎯ ᎠᎨᎵ ᎯᏃ ᏗᎦᎸᏫᏍᏓᏁᏗ ᎬᏂᎨᏒᎢ ᏳᏅᏁᎸᎢ . ᎾᏍᎩᏃ ᏩᏥ ᏕᎪᏪᎸᎢ ᏗᏣᎳᎩ ᏗᎬᏗ ᎥᎿ ᏩᏥᎢ ᎦᏚᎢ “ᎾᏍᎩᏃ ᎤᎾᏥᏍᏓᎷᎩᏍᎩ ᎬᏂᎨᏒᎢ ᏱᎬᏁᎯ ᎾᏂᎳᏍᏓᏢᎢ ᏂᏧᎾᏛᏁᎸᏍᏔᏅᎢ .” --- “ᎯᎠᏃ ᎤᏩᏌ ᎥᏝ ᏄᏓᎴᎢ ᏩᏥ ᏐᎢᏃ ᎨᏒᎢ ᏙᎩᎸᏫᏍᏓᏁᎭ ᎬᏂᎨᏒ ᎢᏦᏨᏁᏗᎢ ᎠᏂᏣᎳᎩ ᏂᏧᎾᏛᏁᎸᏍᏔᏅᎢ ᎪᎯᏴ ᏥᎩ ᏣᏁᎭ ,” ᎢᎬᏱᎢᏃ ᎦᏙᎩ ᎤᎬᏫᏳᎯ ᏫᎵ ᏣᏂ ᏗᎦᏚᎲᏍᎩ ᏄᏪᏎᎢ ᏂᎬᏂᎯᎵᏐᏭ ᏓᏅᏗᏍᎬᎢ ᏗᏣᎳᎩ ᏧᏃᏴᎩ ᎾᏍᎩᏃ ᎤᎵᏍᎨᏗᏃ ᎠᎾᎵᏏᏅᏗᎲᎢ ᏄᏍᏛ ᏗᎩᎶᏒᎢ ᎠᎴ ᎦᏬᏂᎯᏍᏗᎢ .” --- ᎾᏍᎩᏃ ᎤᏩᏥ ᎠᏕᎳ ᎤᏁᎦ ᎢᏳᏍᏗ ᎨᏎᏍᏗ ᏂᎬᏗᏓᏅᎢ ᎠᎴ ᎧᏢᏍᏛᎢ ᎾᏍᏊ ᎠᏕᎳ ᎤᏁᎦ ᏕᎪᏯᏛᎢ ᎠᎴ ᎾᏍᏊ ᎠᏂᎳᏍᏓᏢᎢ ᎤᎾᏤᎵᎢ ᎦᎵᏉᎩ ᏃᏈᏏ . ᎥᎾᏃ ᏕᎪᏯᏛᎢ ᏕᎦᏕᏍᏓ ᏗᏣᎳᎩ ᏗᎪᏪᎵ ᎾᏍᎩ ᏣᎳᎩ ᎦᏬᏂᎯᏍᏗ ᎬᏗ . --- $85 ᎠᏕᎳᎭ ᏚᏂᎬᏩᎶᏕᏍᏗ ᎤᏩᏥ ᎠᎴ ᏲᏩᎯ ᎨᏎᏍᏗ ᎥᎿ ᏣᎳᎩ ᎠᏓᏁᏗ ᏩᏩᎯᏍᏗ ᏗᏓᎾᏅᎢ ᏓᎵᏆ . ᏣᎳᎩ ᏧᎾᏟᎶᏔᏅᏅᎢ ᎬᏂᎨᏒᎢ ᎢᏳᏅᏁᏗᎢ ᏍᏓᏲᎢ ᏅᏯ ᎠᎴ ᎾᎿᎢ CherokeeGiftShop.com . ᎾᏍᎩᏃ ᎠᏓᏁᏗ ᏗᏓᎾᏅᎢ Ꮟ ᏓᏂᎾᏕᎪᎢ ᎠᏂᏍᎦᏯ ᏧᎾᏢᏍᏙᏗ ᎬᏂᎨᏒᎢ ᏱᎬᏁᎯ ᏣᎳᎩ ᎦᏬᏂᎯᏍᏗᎢ, ᎠᏎᏅ ᎦᏲᏟᏭ ᏚᏂᎭ . ᎾᏍᎩᏭ Ꮎ ᏗᏤᎢ ᏩᏥ ᏓᏠᏯᏍᏓ, ᎾᏍᎩᏃ ᏣᎳᎩᎯ ᎠᏰᎵ ᏂᎬᏂᎯᎵᏐᏭ ᎠᏂᏁᏉᎬᎢ ᏣᎳᎩ ᎦᏬᏂᎯᏍᏗᎢ , ᎾᏍᎩ ᎢᏳᏍᏗ ᎤᏂᏃᎮᏓ ᏗᏂᏃᏣᎵᏍᎩ . --- ᎯᎠ ᎪᎳ , ᏣᎳᎩᎯ ᎠᏰᎵ ᏚᏂᎾᎠ ᏧᎭᎨᏗ ᏗᎿᏬᎢ ᎾᏍᎩ ᏕᎦᏃᏣᎵᏍᎬᎢ ᎦᎸᎳᏗ ᏧᎾᏕᎶᏆᏍᏗᎢ ᎣᎦᎳᎰᎹ ᎠᎴ ᎣᎦᎳᎰᎹ ᏍᎦᏚᎩ ᎦᎸᎳᏗ ᏧᎾᏕᎶᏆᏍᏗᎢ ᏧᏂᏃᏣᎵᏗ ᏣᎳᎩ ᎬᏗ ᏗᎪᏪᎵ . ᎾᏍᎩᏃ ᏣᎳᎩᎯ ᎠᏰᎵᎢ ᏗᏓᏁᏗ ᏗᏓᎾᏅᎢ ᎤᎪᏗ ᏧᏓᎴᏅᏗ ᎤᏂᎿᎠ ᏣᎳᎩ ᎠᎴ ᏅᏁᎯᏴ ᎤᏃᏢᏅᏅᎢ ᏔᎷᏣᎢ,ᎦᏙᏆᎳ ᎪᏢᏅᏅᎢ ᎬᏗ , ᏧᎾᏟᎶᏍᏔᏅᏅᎢ, ᏗᎵᏰᏑᏙᏭ ᎠᎴ ᎤᎪᏗ ᎪᎱᏍᏗ ᏧᏓᎴᏅᏓ ,” ᎤᏂᏃᎮᏓ ᏗᏂᏃᏣᎵᏍᎩ . --- ᏣᎳᎩ ᎠᏓᎾᏅᏗ ᎠᏠᏯᏍᏓ ᏧᏓᎴᎿᎢ ᏣᎳᎩ-ᏧᏤᎵ ᏗᎿᏬᏬᎢ ᏣᎳᎩᎯ ᎠᏰᎵ `ᎣᏏᏲ` ᏗᎪᏪᎵ ᏗᎿᏬᏍᏗ, ᏗᎪᏪᎵ ᎠᎴ ᏗᎬᏩᏠᏯᏍᏗ ᎤᏪᏘ ᎧᏃᎮᏢᏅᎢ ᎠᎴ ᎠᏂᏏᏓᏁ ᎧᏃᎮᏢᏍᎩ , ᏗᎵᏰᏑᏔᏬ CDs ᎠᎴ ᏧᏓᎴᏅᏓ ᎪᎱᏍᏗ ᎬᏔᏂᏓᏍᏗ ᎠᎴ ᏣᎳᎩ ᏗᏓᏁᏗ ᎠᎴ ᏗᏁᏟᏙᏗ , ᏗᎪᏪᎶᏗ ᎠᎴ ᏗᎧᏁᏍᏗ ᏗᏰᎦᏟ . ᎤᎪᏗ ᎦᎾᏗᏅᏗ ᏴᎪᏩᏔ ᎾᎿ ᎠᏏᎳᏕᏫᏒᎢ . --- ᏲᏚᎵᎠ ᎤᎪᏗ ᎠᏕᎳᎰᎯᏍᏗ ᏩᏟᏃᎮᏗ ,1-877-779-6977 ᎠᎴ ᏩᎪᎵᏰᏗ CherokeeGiftShop.com .

--- ---
01/16/2013 08:54 AM
ᎣᎦᎳᎰᎹ ᎦᏚᎲᎢ - ᎾᏍᎩ ᎢᎬᎾᏕᎾ ᏗᏂᏍᏜᏗᏍᎩ &amp;ᎤᏕᎵᎬ ᎾᏍᎩ ᏂᏧᎾᏛᏁᎸᏍᏔᏅᎢ ᎤᏪᏘᏃ ᎠᏍᏆᏂᎪᏛᎢ ᎾᏍᎩ ᎤᎾᏛᏅᏍᏓ ᎤᏁᎳᏗᏍᏗᎢ Wes Studi ᎾᎿ ᎦᎳᏅᏛᎢ ᎠᏃᏍᏓ ᎠᎾᏛᏁᎵᏍᎩ ᎾᎯᏳ ᏑᏕᏘᏴᏓ ᎢᏳᏓᎳ ᎤᏕᎵᎬ ᏂᏧᎾᏛᏁᎸᏍᏔᏅ ᏥᎨᏥᎸᏉᏗᏍᎬᎢ ᎾᎯᏳ ᎧᏬᏂ 20 ᎧᎸᎢ . ᎾᏍᎩᏃ ᎤᎵᏍᎨᏓ ᏗᎾᏠᏍᎬᎢ ᏓᏂᎸᏉᏗᏍᎬᎢ ᏄᏂᎬᏫᏳᏒᎢ ᎠᎾᏛᏁᎵᏍᎩ 16 ᏂᏚᎾᏓᎴᎠ ᏗᎧᏃᎩᏍᏗ , ᏗᏃᏪᎵᏍᎩ , ᏗᏓᏴᎳᏗᏍᎩ, ᎠᎴ ᏓᎾᏓᏟᎶᏍᏗᏍᎬᎢ . ᎾᏍᎩᏃ ᎡᎵ ᎬᏩᎾᏓᏁᎳᏗᏍᏗᎢ ᎾᎿ ᎦᎳᏅᏛᎢ ᎠᏃᏍᏓ ᎠᎾᏛᏁᎵᏍᎩ, ᎠᎾᏗᏁᎵᏍᎩᏃ ᎠᏎᎢ ᎤᎵᏍᎨᏓ ᎢᏳᎾᏛᏁᎸᎢ ᎢᏳᎵᏍᏙᏗ ᏂᎬᏂᎯᏎᏍᏗ ᎾᏍᎩ ᏗᏓᏟᎶᏍᏗᏍᎩ , radio, or theater. Studi Ꮓ ᏁᎯᏴᎢ ᏄᎦᎳᎰᎹ ᎡᎯ , Vietnam ᎤᏲᏏᏙᎸᎢ , ᎠᏲᏝᎾᏍᎩ , ᏗᎧᏃᎩᏍᏗᏍᎩ, ᏗᎪᏪᎵᏍᎩ, ᏗᏙᎩᏯᏛ ᎠᎦᏔᎯ ᎠᎴ ᎠᎧᎵᎢ ᎠᏣᎳᎩ ᎠᏂᎩᏚᏩᎩ ᎤᎾᏓᏡᎬᎢ ᎨᎳ . ᏂᎦᏓᏃ ᎢᎦᏂᏔ “dances with wolves ,” ᎤᏖᎳᏛᎢ “last of the Mohicans ,” Heat” ᎠᎴ James Camerons “avtar, ‘ --- Studi Ꮓ ᏄᏬᏛᎾ ᎤᎨᏓᎵᏴᎢ ᎤᏕᏅᎢ 1946 ᎤᏓᏂᎳᎨᏃ ᎠᏧᏣ . ᏣᎳᎩᏃ ᎦᏬᏂᏍᎩ 5 ᎢᏳᏕᏘᏴᏓ ᎨᏒᎢ Chilocco ᎠᏂᏴᏫᏯ ᏧᎾᏕᎶᏆᏍᏗᎢ ᎾᎬᏅᏔᏅᎢ ᎤᏴᏢ ᎢᏗᏜ ᎣᎦᎳᎰᎹ ᎲᎾᏃ ᏪᎮᎢ ᏫᏓᏍᏆᏗᏍᎬᎢ ᏓᏕᎶᏆᏍᎬᎢ ᎢᎪᎲᏓ . --- ᎠᏂᏲᏍᎩᏃ ᎠᏥᏯᏅᎲᎢ ᎠᎴ 18 ᏱᏅᏓ ᏪᎮᎢ ᎤᎦᎾᏭᎢ Vietnam ᎥᎿᏃ 9th infantry division ᎾᎿᎢ Mekong Delta . ᎤᏂᎸᏉᏔᏁᏃ ᏓᏥᏲᏎᎢ , studi Z ᎤᏪᎳᏗᏙᎸᎢ ᏅᏁᎯᏴᎢ ᏓᎾᏙᎩᏯᏍᎬᎢ . --- ᎤᏩᎬᏗᏗᏒᏃ ᎤᏖᎳᏛᎢ Ꮤ ᎸᏏᎢ ᎦᎸᎳᏗ ᏧᎾᏕᎶᏆᏍᏗᎢ ᎾᏃ G.I. Bill, ᎥᎾᏃ ᎤᎵᏍᏕᎸᎮᎢ ᎤᎾᎴᏗᎢ ᏣᎳᎩ ᎪᏪᎵ ᏗᎦᏃᏣᏢᏍᎩ . ᎢᎪᎯᏓ ᎦᎸᎳᏗ ᏧᎾᏕᎶᏆᏍᏗᎢ ᏓᏕᎶᏆᎲᎢ ,ᎤᎴᏅᎮᎢ ᏣᎳᎩ ᏓᏕᏲᎲᏍᎬᎢ . ᎤᏍᏆᏓ ᏓᏕᎶᏆᎲᎢ , ᎤᎴᏅᎮᎢ ᏐᏈᎵ ᏚᎦᏎᏍᏛᎢ ᎠᎴ ᎣᏍᏓ ᏐᏈᎵ ᏗᎵᏏᎾᏫᏍᏗᏍᎩ ᏄᎵᏍᏔᏅᎢ . ᎾᎲᏳᏃ 1983 , ᎤᎴᏅᎮᎢ ᎠᏛᏁᎵᏍᎬᎢ ᎾᎿᎢ ᎠᎺᎵᎧ ᏅᏁᎲᏴᎢ ᎤᎾᏛᏁᏟᏗᎢ compony ᎾᎿᎢ ᏔᎸᏏᎢ . 1988, ᎢᎬᏱᎢ ᎤᏪᎵᏕᎢ ᎠᏛᏁᎵᏍᎬᎢ “powwow Highway” ᎠᎴ ABC ᎠᏛᏁᎵᏍᎬᎢ , “ longarm.” ᎣᏂᏴᏃ studi 1988 ᎤᏪᎸᏛᎢ PBS ᎠᏛᏁᎵᏍᎬᎢ “Standing Bear” ᎾᎯᏳᏃ ᎤᎸᏉᏔᏁᎢ ᎤᏛᏁᏟᏗᎢ ᏗᏓᏴᎳᏗᏍᎩᎢ. --- ᎾᎯᏳᏃ 1990 , ᎠᏛᏁᎵᏍᎬᎢ Pownee ᏓᎿᏩ ᏗᏟᎯ “Dances with Wolves,” ᏔᎵᏃ ᏫᏄᏕᏘᏴᎭ , Studi Ꮓ ᎤᏛᏁᎸᏁᎢ Magua ᎤᏤᎸᏅᎢ ᎾᎿᎢ “last of the Mohicans,” ᎠᎴ ᎬᏩᏠᏯᏍᏗ ᎤᎪᏗᏓ ᏗᏓᏯᎳᏗᏍᎩ , ᎠᎴ ᎤᎸᏉᏛᎢ ᎤᏲᏢᏅᏗᎢ , Tinnis ᎠᎴ jazz guitar. ᎠᎴ ᏂᎬᎾᏛ ᎠᎪᎵᏨᎢ ᎣᏍᏓ ᎨᏒᎢ ᏅᏁᎯᏴᎢ ᏗᎦᏬᏂᎯᏍᏗ ᎨᏒᎢ ᎠᎴ ᏚᎸᏫᏍᏓᏁᎸᎢ ᎦᏬᏂᎯᏍᏗ ᎠᎦᏔᎯ ᎥᎿ ᏧᏓᎴᏅᏓ ᏗᏓᏴᎳᏗᏍᎩ, Studi, ᎠᎴ ᎤᏓᎵᎢ Maura Dhu , ᏗᎧᏃᎩᏍᎩ ᎠᎴ ᏗᎪᏪᎵᏍᎩ, Santa Fe, N.M. , ᎠᎴ ᏓᏂᏃᎩᏍᏗᏍᎪᎢ ᎥᎿ ᎡᏍᎦᏂᏭ ᏑᏓᎵ ᎢᏯᏂᎢ ᏗᏂᏃᎩᏍᏗᏍᎩ Firecat of Discord. ᏌᏊᏃ ᎠᏧᏣ ᎡᎭ ᎤᏁᏥ . ᏱᏣᏚᎵᏃ ᎤᎪᏗᏓ ᏣᏕᎳᎰᎯᏍᏗᎢ 2013 western Heritage Awards , ᏫᏓᏟᏃᎮᏗ 405-478-2250 ᎠᎴ ᏫᎪᏩᏛᏗ www.nationalcowboymuseum.org .

--- ---
01/16/2013 08:30 AM
ᏧᏍᏆᎦᏟ ᏗᏐᏴᎢ, ᎣᎦᎵᎰᎹ. ᎾᏍᎩ ᎯᎠ ᎨᎸᏗᏙ ᏅᎩ-H ᎤᎾᏓᏡᎬ, ᎠᎴ ᎾᎿ ᏧᏃᎯᏎᏗ ᏗᎾᏕᎶᏆᏍᎩ ᎾᏍᎩ ᎠᏂᎳᏍᏓᏢ ᎠᏰᎵ ᎤᏙᏢᏒ ᎠᎾᏓᏅᏖᎵᏙᎯ, ᏣᎳᎩ ᎠᏰᎵ ᎨᎳ ᎠᎴ ᎦᏙᎩ ᎤᏍᏗ ᏣᎳᎩ ᎠᏔ ᏳᎵᏍᏔᏅ Cierra Fields ᎤᏓᏅᏖᎴ ᏚᏬᏢᏁ ᎾᏍᎩ ᎢᎬᏱ ᎠᏂᎯᏯ ᎨᎳ ᏗᎾᏛᏍᎩ ᏒᎻᏗ, ᎾᏍᎩᏃ ᎤᏃᎸᏔᏂ ᏌᏚᏏᏁ ᎤᏍᏆᎸᎮ ᎾᎿ ᏧᏍᏆᎦ ᏗᏐᏴᎢ ᏧᎾᏕᎶᏆᏍᏗᎢ. --- ᎠᏁᏙᎯ ᎤᎾᏕᎶᏆᎥ ᏂᎦᎵᏍᏔᏅᏍᎬ ᎠᏰᎵ ᎤᏙᏢᏒ ᏄᏩᎾᏅ ᎠᎴ ᏦᎢ ᏚᏩᏂᎦᏢᎨ ᎠᎴ ᎢᏳᏍᏗ ᎢᏧᏛᏗ ᎤᏂᎲᎢ, ᏣᎳᎩ ᎠᏰᎵ ᎤᏑᏰᏒ ᎠᏰᎵ ᎠᎾᏓᏅᏖᎵᏙᎯ, ᎡᎵᏊ ᏗᎬᏩᎾᏓᏘᏅᏍᏗ ᎠᎴ ᎨᎳ ᏣᎳᎩ ᎠᏰᎵᎢ, ᏄᏍᏛ ᏂᎦᎵᏍᏗᏍᎬ ᎠᏰᎵ ᎠᏂᎳᏍᏓᏢ ᏗᏙᎩᏯᏛ ᎠᏂᎩᏍᎬ, ᏗᏕᏲᏗ, ᎡᎯᏯ ᎠᏂᏁᎬ ᏄᏍᏛ ᏧᏂᎶᏒ ᎠᎴ ᎠᏓᏰᏍᎩ ᎠᎦᏎᏍᏙᏗ ᎠᎴ ᎠᏎᎷᎩᏍᎩ. --- “ᎯᎠ ᎢᎦ ᎣᏍᏓ ᎧᏃᎮᏢ ᎾᏍᎩ ᎠᏂᏴᏫ ᎤᎾᏅᏗ ᎢᏳᎵᏍᏙᏗ ᎠᎴ ᎠᎵᏍᏕᎸᏙᏗ ᎤᏩᎦᏗᏗᏒᎢ,” ᎠᏗᏍᎬ Fields, ᎾᏍᎩ ᏧᏕᎶᏆᎥ ᏧᏍᏆᎦᏟ ᏗᏐᏴᎢ ᎠᏰᏟ ᏧᎾᏕᎶᏆᏍᏗᎢ. --- ᎦᏬᏂᏍᎩ ᎠᏠᏯᏍᏛᎢ ᏗᎦᎳᏫᎦ Cara Cowan Watts, Lee Keener ᎠᎴ Don Garvin; ᏣᎳᎩ ᎠᏰᎵ ᏗᎪᏪᎵᏍᎩ ᎾᎿ ᏍᎦᏚᎩ Charles Head; ᏣᎳᎩ ᎠᏔ Christy Kingfisher; Junior ᏣᎳᎩ ᎠᏔ Julie Thornton; ᏣᎳᎩ ᎠᏰᎵ ᎧᏃᎮᏢᏍᎩ Robert Lewis; ᏣᎳᎩ ᎠᏰᎵ ᏩᎦᎸᎳᏗᏴ ᏧᎾᏕᎶᏆᏍᏗ ᎤᏅᏔᏂᏓᏍᏗ ᎠᏰᏟ ᏄᎬᏫᏳᏒ Mandy Scott; and Fields, ᎾᏍᎩ ᎻᎵᏃᎹ ᎠᏓᏰᏍᎩ ᎤᎦᏛᎴᏒ ᎤᏃᎮᏢ ᎾᏍᎩ ᎠᏓᏰᏍᎩ ᎬᎭᎷᎩᏍᏗ ᎨᏒᎢ. ᏣᎳᎩ ᎠᏰᎵ ᎨᎳ Regina Thompson ᎾᏍᏊ ᎤᏃᎮᏢ ᎤᏩᏌ ᎾᏍᏊ ᎤᎦᏛᎴᏒ ᎨᏒ ᎾᎿ ᎻᎵᏃᎹ ᎠᏓᏰᏍᎩ. --- “ᏙᎯᏳ ᎠᏃᏍᏛ ᎠᏂᏴᏫ ᎨᏒᎢ, ᎠᎴ ᏂᎦᏓᏮ ᎤᎪᏓ ᎤᎾᏅᏗ ᎨᏒ ᎠᎴ ᎤᎵᏍᎨᏓ ᏧᏂᎸᏫᏍᏓᏁᏗ ᏚᏂᎭ ᎾᎿ ᎠᏰᎵ ᎤᏙᏢᏒ ᎾᏍᎩᏃ ᎢᏳᏍᏗ ᎣᏍᏓ ᏱᎩ ᎠᏇᎵᏒ ᎤᏁᏓᏍᏗᎢ,” ᎤᏛᏅ ᏠᎨᏏ ᏦᎦᏚ ᎢᏳᏕᏘᏴᏓ. --- ᏠᎨᏏ ᎤᏥ, Terri Henderson-Fields, ᎤᏛᏅ ᎤᏪᏣ ᎠᎨᏳᏣ ᏚᏭᎪᏔᏅ ᎤᎦᏎᏍᏙᏗ ᎤᏪᎳᏗᏓᏍᏗ ᎠᏰᎵ ᎤᏙᏢᏒ ᏚᎸᏫᏍᏓᏁᎸᏃ ᎾᎿ ᎬᎾᏕᎾ ᏩᏥᏂ ᏗᏂᎳᏫᎩ ᎾᎿ ᎠᎹᏱᏟ ᎠᏂᏴᏫᏯ ᎠᏂᏁᎦ ᎤᎾᏙᏢᎯ ᏐᎢ ᏧᏕᏘᏴᏌᏗᏒᎢ. --- “ᎠᎴ ᎠᏂᏁᎦ ᏚᎾᏓᏟᏌᏅ ᎾᎿ ᏧᏍᏆᎦᏟ ᏗᏐᏴᎢ, ᎠᎴ ᏓᏟᏃᎮᏔᏂᏙᎲ ᏗᎾᏕᎶᏆᏍᎩ ᎾᎿ ᏓᏁᏙᎲ ᎠᎴ ᎤᏕᎶᎰᏒ Ꮭ ᎩᎶ ᏳᏅᏖ ᎢᏳᏍᏗ ᎨᏒ ᎠᏂᎳᏍᏓᏢ ᎠᏰᎵ ᎤᎾᏙᏢᏒ, ᎾᎴᏍᏊ ᏂᎬᎾᏛ ᎠᏰᎵ ᏚᏙᏢᏒᎢ,” ᎠᏗᏍᎬ Hendersn-Field. --- ᎾᏍᎩᏃ ᏅᎩ H ᎤᎾᏙᏢᎯ ᏯᎾᏛᏁᎯ, ᏠᎨᏌ ᎤᎴᏅᎲ ᎠᏛᏅᎢᏍᏗᏍᎬ ᎨᎳ ᏗᎾᏛᏍᎩ ᏧᎾᏠᎯᏍᏗᎢ. --- “ᏅᎩ H ᎯᎠ ᏧᏕᏘᏴᏌᏗ ᏃᏊ ᎠᏂᏍᎪᎸᏗ ᎠᏰᎵ ᏚᏙᏢᏒ ᎠᎴ ᏣᎵᏍᎪᎸᏓᏁ ᎾᏍᎩᎾ ᎠᏂᎳᏍᏓᏢ ᎠᏰᎵ ᎤᎾᏙᏢᏒ ᎠᎴ ᎠᎾᎵᏍᎪᎸᏗᎭ ᏗᏂᏲᏟ ᎤᎾᎦᏎᏍᏙᏗ ᏣᏃᏎᎭ ᎠᏂᏴᏫᏯ ᏳᎾᏛᏁᎵᏓᏍᏗ ᏧᎾᏕᏲᏗᎢ,” ᎠᏗᏍᎬ Henderson-Fields. “ᎾᏍᎩᏃ Cierra ᎡᎵᏊ ᏗᎬᏩᎵᏍᏙᏗ ᏂᎦᎥ ᎾᏛᏁᎲ ᎾᎿ ᏣᎳᎩ ᎠᏰᎵ ᎠᎴ ᎤᎩᏍᏗ ᎠᏎᏍᏙᏗ ᎾᏍᎩᎾ ᏅᎩ-H ᎤᎾᏙᏢᎯ.” --- ᏠᎨᏏ ᏚᏭᎪᏛ ᎾᏍᎩ ᎯᎠ ᏒᎻᏗ ᎾᏍᎩ ᏧᏟᏂᎪᎯᏍᏙᏗ ᏗᎾᏕᎶᏆᏍᎩ ᎤᏂᏁᏟᏴᏍᏗ ᎾᎿ ᏗᏍᎦᏚᎩ ᏓᏁᎲ ᎾᏍᎩ ᎣᏍᏓ ᎾᏛᏁᎲ ᎠᎴ ᏓᏓᏘᏂᏙᎲ ᎠᏂᎪᏩᏘᏍᎬᎢ. --- “ᎣᏣᏓᏅᏖᏍᎬ ᎣᏍᏓ ᏱᎩ ᎯᎠ ᎤᎾᎴᏅᏗ ᎤᎵᏍᎨᏗ ᎢᏳᎾᎵᏍᏓᏁᏗ ᎠᏂᏣᎳᎩ ᎨᎳ ᏗᎾᏛᏍᎩ ᎤᎪᏛ ᎤᏁᎳᏗᏓᏍᏗ ᎾᎿ ᎢᏳᎾᏍᏗ ᎠᏂᏯᎥ ᎠᏂᏁᏥᏙ ᏚᏙᏢᏒ ᎠᎢᏒ ᎠᎭᏂ ᎢᏕᎲ ᎤᎾᏓᏅᏖᏗ ᎾᏍᎩ ᏃᎴ ᏁᎳᏚ ᎢᏧᎾᏕᏘᏴᏓ ᏳᏌᏭᏟᎢᎶᏝ, ᏳᎾᏅᏗ ᎢᏳᏍᏗ ᎾᎾᏛᏁᎲ ᎠᎾᏂᎩᏍᏗᏍᎬ ᎠᎴ ᎠᏓᏁᏴᏍᎬ ᏧᏓᎴᏅᏓ,” ᎠᏗᏍᎬ Henderson-Fields. --- ᎤᎪᏛᏃ Ꮎ ᎦᎵᏆᏍᎪ, ᏧᎾᏓᎦᏴᎵᎨ, ᏅᎩ-H ᎤᎾᏓᏡᎬ ᎠᏁᎳ ᎠᎴ ᏗᎾᏕᎶᏆᏍᎩ ᎤᏁᏙᎸ ᎾᎠ ᎠᏍᏆᎵᏍᎬᎢ, ᎾᏍᎩ ᎤᎵᏍᏚᎢᏓ ᎨᏒ ᏗᎾᏕᎶᏆᏍᎩ ᏑᏓᎵᏁ ᏗᏂᏂᏙ ᎠᎴ ᏔᎳᏚᏏᏁ ᎢᏍᏔ. --- “ᏂᎦᏓ ᎤᏁᏓᏍᏗ ᎤᏂᎪᎶᏛᏗ ᎨᏐᎢ……. ᏅᏗᎦᎵᏍᏙᏗ Cierra ᎾᏍᎩ ᎤᏓᏅᏖᎸ ᎣᏍᏓ ᎨᏒ ᎤᏂᎪᏩᏛᏗ ᎾᎿ ᎠᏁᎳ ᏂᎨᏒᎾ ᎾᏍᎩᎾ ᏣᎳᎩ ᎠᏰᎵ ᏂᏗᎦᎵᏍᏙᏗᏍᎬ ᎠᏕᎳ ᎠᏂᎲᏍᎬ ᏍᎦᏚᎩ ᎤᏅᏙᏗ, ᎠᎴ ᎠᏕᎳ ᏂᎨᏒᎾ ᏱᎩ ᎠᎭᏂ ᎣᎦᎵᎰᎹ, ᎯᎠ ᏂᎦᏓ ᏗᎦᎸᏫᏍᏓᏁᏗ ᏥᎩ Ꮭ ᏱᎦᎩ,” ᎠᏗᏍᎬᎢ Henderson-Fields. --- ᏣᎳᎩ ᎠᏰᎵ ᎨᎳ ᎠᎴ ᏧᏍᏆᎦᏟ ᏗᏐᏴᎢ ᏐᏁᎵᏁ ᏗᎦᏂᏙ Blake Henson ᏧᏙᎩᏓ ᎤᏙᎴᎰᏒ ᎯᎠ ᏒᎻᏗ ᎧᏃᎮᏍᎩ ᎠᎵᏍᏕᎸᏙᏗ ᎨᏒᎢ. --- “ᎠᏆᏚᎵ ᎠᏆᎴᏅᏗ ᎾᏍᎩ AISES (American Indian Science and Engineering Society) ᎤᎾᏓᏡᎩ ᎢᏳᎵᏍᏙᏗ ᎾᎿ ᏗᏆᏕᎶᏆᏍᏗᎩ ᏧᏍᏆᎦᏟ ᏗᏐᏴᎢ ᎦᎸᎳᏗ ᏧᎾᏕᎶᏆᏍᏗ, ᎾᏍᎩ ᎾᏇᎵᏒ ᎯᎠ ᎣᏍᏓ ᏯᏆᏜᏅᏓᏗᏏ ᎠᏆᏕᎶᏆᏍᏗ ᏂᎦᎥ ᎪᎱᏍᏗ. ᎠᏎᏃ ᎢᏥᏩᏘ ᏄᎵᏍᎨᏗᏴ ᎠᏂᏃᎮᏍᎬ ᎯᎠ ᎠᏰᎵ ᎤᏙᏢᏒ ᎠᎴ ᎠᏓᏰᏍᎩ ᎤᎾᎦᏎᏍᏛᎢ,” ᎠᏗᏍᎬ. “ᎨᎵᏍᎬ ᎢᎦ ᎠᎵᏍᏕᎸᏙᏗ ᎨᏒᎢ..” --- ᎯᎠ ᏧᏕᏘᏴᏌᏗ, ᎠᏂᏁᏯ ᎨᎳ ᏗᎾᏛᏍᎩ ᏒᎻᏗ ᎾᏍᎩ ᏌᏊ ᎢᎦ ᎨᏒᎢ. ᎠᏎᏍᎩᏂ, ᎤᏩᎫᏗᏗᏒᎢ, ᎤᏛᏅ Fields ᎤᏚᎩ ᎤᏩᎭ ᏔᎵ ᎠᎴ ᏦᎢ ᎢᎦ ᎤᏍᏆᎸᏗᎢ. --- “ᏙᎯᏳᏃ ᎢᎤᏬᏫᎳᏂ ᎠᏕᎳ ᎠᏔᏲᏍᏙᏗ ᎠᎴ ᏓᏲᏣᏕᎶᎰᏏ ᎯᎠ ᎠᏅᏱ ᎧᎴᏍᏗ ᎢᏳᏃ ᏳᎩᏌ ᎯᎠ ᎠᏔᏲᏍᏙᏗ. ᎣᎪᎯᏳ ᎾᎿ ᎠᎦᏴᎵ ᎢᎦ ᎤᏬᏪᎳᏅᎢ, ᏃᏊᏃ ᎯᎠ ᎤᎳᎪᎲᏍᏗ ᎤᏙᏓᏆᏗ ᏓᏳᏍᏆᎸᎡᎵ ᏒᎻᏗ,” ᎤᏛᏅ Henderson-Fields. “ᏚᏭᎪᏛ. ᎾᏍᎩ ᎦᎸᎳᏗ ᏧᎾᏕᎶᏆᏍᏗ ᏓᏕᎶᏆᏍᎬᎢ, ᏳᏚᎵ ᎤᎪᏩᏛᏗ ᎯᎠ ᏔᎵ ᎠᎴ ᏦᎢ ᏧᏙᏓᏆᏗ ᎤᏍᏆᎶᏗ ᎠᎴ ᎾᎿ ᏗᎪᏎᏗ ᎤᏂᎷᎯᏍᏗ ᏂᎦᏓ ᎠᏁᎳ ᎠᏰᎵ ᎾᎿ ᏍᎦᏚᎩ ᎣᎦᎵᎰᎹ.”

--- ---
01/08/2013 08:42 AM
ᏓᎵᏆ, ᎣᎦᎵᎰᎹ. – ᎾᏍᎩ ᏣᎳᎩ ᎠᏰᎵ ᏂᎬᏩᏍᏛᏊ ᏄᏍᏗᏓᏅ ᎤᎾᏙᏢᎯ ᏏᏊ ᎤᏂᏍᎪᎸᏓ ᎾᎿ ᎠᏂᏣᎳᎩ ᏗᏂᎶᎩᏍᎩ ᎤᎾᏛᎯᏍᏔᏅᏗ ᎾᏍᎩ ᎠᏂᎳᏍᏓᏢ ᏂᏧᎵᏍᏔᏅᏒ ᎠᎴ ᏄᎾᏛᏁᎸ ᎾᎿ ᏠᎨᏏ ᎤᎾᏛᎯᏍᏔᏅᏅ ᎤᎦᏘ ᏂᏓᏳᏓᎴᏅ ᎠᏍᏆᏂᎪᏔᏅᎯ. --- ᎯᎠ ᏧᏕᏘᏴᏌᏓ ᎾᎿ ᏦᎦᏚ ᎢᏳᏓᎴ ᎠᏍᎪᎸᏓ ᎤᎦᏘ. ᎯᎢᏃ ᎤᎦᏘ ᎠᏌᏊᎢ, ᎠᏎᏃ ᎤᎩᏓ ᎤᎦᏘ ᏗᎦᎶᎩᏍᎩ ᎾᏍᎩ ᏓᏂᏔᏲᏎ ᎤᎾᎵᏍᏕᎸᏗ ᎤᎾᎵᏏᏅᏙᏗ ᎤᎦᏘ ᎤᏂᏲᎯᏍᏗ ᎠᎲ ᎢᏳᎵᏍᏙᏗᎢ. --- “ᎠᏰᏃ, ᎾᏍᎩ ᎣᏍᏓ. ᏣᎳᎩ ᎠᏍᏕᎵ ᎠᏂᏣᎳᎩ,” ᎠᏗᏍᎬ ᏄᎬᏫᏳᏒ ᎦᏙᎩ ᏚᎾᏓᏢᎬᎢ Pat GwinᎢ. “ᎠᏆᏅᏛᏃ ᎢᎬᏌ ᎢᏗᏴᏫᏯ ᎢᏗᏅᏍᏓᏢ ᎾᎿ ᎢᎬᏌ ᎢᏓᏛᎯᏍᏗᏍᎪ ᎠᎵᏏᏅᏔᏅᏒ ᎤᎦᏘ ᎠᎴ ᏙᏗᏁᎰ ᎾᎿ ᎠᏁᎳ, ᎾᏍᎩ ᎣᏍᏓ .” --- ᎠᏗᏍᎬᏃ ᎾᏍᎩ ᎠᏂᏔᏲᎯᎯ ᎤᎦᏘ Ꮭ ᏍᎩ ᎢᎦ ᏱᎨᏎ ᏔᎵ ᏯᎦᏴᎵ ᏔᎳᏚ ᎤᏕᏘᏴᏌᏗᏒᎢ ᏅᏗᎦᎵᏍᏙᏗ ᎢᎦ ᏧᎧᏲᏛ ᎨᏒ ᎤᏗᏢᎦ ᎾᎿ ᎪᎦ ᎨᏒ ᎾᎿ ᏔᎵ ᏯᎦᏴᎵ ᏌᏚ ᎤᏕᏘᏴᏌᏗᏒ Ꮭ ᎪᎱᏍᏗ ᎬᏛᎯᏍᏙᏗ ᏱᎨᏎ ᎾᎯᏳᎢ. ᎾᎿ ᏔᎵ ᏯᎦᏴᎵ ᏔᎳᏚ ᎤᏕᏘᏴᏌᏗᏒ ᎤᏛᎾ ᏔᎵ ᏯᎦᏴᎵ ᎯᏍᎩᏧᏢ ᎤᏂᎦᏘ ᏕᎦᎶᏛ ᏚᏂᏯᏙᎸᎢ. --- ᎾᏍᎩ ᏅᎩ ᏧᏕᏘᏴᏓ ᎤᎦᏘ ᎣᏣᏓᏁᎲ, ᏩᎦᎸᎳᏗᏴ ᏎᏍᏗ ᏕᎦᏅᏛ ᎤᎦᏘ ᎣᎦᏓᏁᎸ ᎾᏍᎩ ᎤᏕᏘᏴᏌᏍᏒ ᏑᏓᎵ ᏯᎦᏴᎵ ᎨᏒ ᎠᏗᏍᎬ Gwin. ᎢᎦᏓᏃ ᎤᎦᏛ ᏕᎦᏃᏛ ᏬᎩᏅ ᏩᏅᎯᏴ ᎾᎿ Nigeria, Africa. --- “ᎠᏎᏃ ᎦᏓᏅᏖᏍᎬ ᎤᎪᏛ ᎨᏒ ᎾᎿ ᎠᏕᎳ ᏧᏢ ᎠᎴ ᏔᎾᏏ ᏫᏗᎦᎶᏍᎪ,” ᎠᏗᏍᎬ. Gwin ᏃᎴ ᎠᏗᏍᎬ ᏧᏓᎴᏅᏓ ᎤᏂᎲ ᎤᎦᏘ ᏂᏓᏕᏘᏴᎯᏒ, ᎤᎪᏛᏍᎩᏂ ᎤᏁᎦ ᎤᏬᎭᎵ ᏎᎷ ᎠᎴ ᎡᎯᏯ ᏦᎳ ᎤᎦᏘ ᎠᎾᏑᏰᏍᎪᎢ. --- ᏅᏗᎦᎵᏍᏙᏗᏍᎬ ᎤᏦᏎᏍᏗ ᏓᎦᎶᎯ ᎪᎦ, ᏠᎨᏏ ᎤᏛᏒᏅ Ꮭ ᎣᏍᏓ ᏱᎨᏎ. ᎾᏍᎩ ᏂᏗᎦᎵᏍᏙᏗᏍᎬ ᎢᎦᏓ ᎤᎦᏘ Ꮭ ᏯᎭ ᎠᎾᏛᎯᏍᏗᏍᎩ Ꮭ ᏂᏛᎬᏩᏂᏗ ᏱᎨᏎ ᎤᎦᏘ ᎦᏲᏟᏊ. ᎠᏎᏍᎩᏂ, ᎾᏍᎩ ᎤᎦᏘ ᎠᎲ ᏂᎦᏯᎢᏐ ᎠᎴ Ꮭ ᏱᏚᎾᎵᏍᏓᏁᎰ ᎾᏍᎩ ᏅᏓᎤᏂᏅ ᎤᎦᏘ ᎾᎿ ᏂᎬᏩᏍᏗᏊ ᏄᏍᏗᏓᏅ ᎤᎾᏙᏢᎯ. --- “ᎡᎵᏊᏃ ᎣᎩᎭ ᎢᎦᏓ ᎤᎦᏘ ᎣᎦᏓᏁᏗ ᏅᏗᎦᎵᏍᏙᏗ ᏗᏐᎢ ᎡᎶᎯ ᏫᏛᏳᎪᏛ Ꮭ ᏙᎯᏳ ᏳᏗᏢᎦ ᏱᎨᏎ ᎠᎴ ᎾᏍᎩ ᎠᏂᏴᏫ ᏗᎠᏂᎲᏍᎪ ᎤᎦᏘ ᏃᎴ ᏙᏥᏁᎰ ᎠᏂᎷᎬᎢ,” ᎠᏗᏍᎬ GwinᎢ. “ᏍᏓᏯ ᏚᏂᎸᏫᏍᏓᏁᎰ ᎯᎠᎴ ᎢᎦᏓ ᎠᏂᏴᏫ Ꮭ ᎡᎵ ᎢᎦ ᏱᏂᎦᏛᏁᎭ ᎠᎾᎵᏍᎪ ᎾᎿ ᏂᏛᎤᏂᏗ ᎤᎦᏘ, ᎠᏎᏃ ᏗᎠᏂᎲᏍᎪᎢ.” --- ᎾᏍᎩ ᎠᎵᏏᏅᏔᏅ ᎤᎦᏘ ᎾᏍᎩ ᎠᏫᏍᏗ ᎾᏍᎩᎾ ᎠᎦᏎᏍᏔᏅ ᎠᎴ ᎾᏍᎩ ᎠᏂᏣᎳᎩ ᏧᏂᎶᏒ ᎤᎾᏛᎯᏍᏔᏂ. ᎤᎦᏘ ᎠᎮᏍᏗ ᎯᎠ ᏧᏕᏘᏴᏌᏓ ᎠᏠᏯᏍᏗ ᏣᏥ ᎧᎵᏎᏥ Roaster Squash, Job’s Tears (beads) ᎠᎴ Jewel ᎠᎴ Dipper Gourds. ᏗᏐᎢ ᎤᏂᎦᏘ ᏚᏂᎮᏍᏗ ᏣᎳᎩ ᎢᏌ ᎪᏢᏙᏗ, ᎾᏍᎩ ᎤᏔᎾ ᎢᏌ ᎪᏢᏙᏗ ᏎᎷ ᎾᏍᎩ ᎤᏁᎦ, ᏓᎶᏂᎨ ᎠᎴ ᎤᎵᏑᏫᏓ (ᏧᏓᎴᏅᏓ-ᎤᎵᏑᏫᏓ) ᎢᎸᏍᎩ ᏳᎾᏓᎴᎢ; ᏣᎳᎩ ᎤᏁᎦ ᎤᏬᎭᎵ ᏎᎷ; ᏗᎨᏥᏱᎸᏫᏛᎲ ᏚᏯ (ᏧᎾᏍᏗ, ᎤᎵᏏᎦ ᎠᏂᎬᎾᎨ ᏚᏯ); ᎠᏂᏣᎳᎩ ᎠᏂᏅᎯᏓ ᎠᏂᎪᎯᎭ ᏚᏯ; ᎬᎾ ᎤᏳᏘ ᏚᏯ; ᎠᎴ ᎡᎯᏯ ᏦᎳ, ᎾᏍᎩ ᏓᏂᎳᏫᎬ ᎤᏅᏙᏗ. ᏝᏃ ᏙᎯ ᎪᎦᏍᏗ ᏦᎳ ᏱᎩ ᎠᎴ ᎤᏂᏅᏍᏓ ᎠᏁᎳ ᎩᎳ ᏁᎳᏚ ᎢᏳᏕᏘᏴᏓ ᏱᎩ. --- ᏂᎦᏓᏊ ᎢᏳᏍᏗ ᎤᏂᎦᏘ ᏍᏓᏱ ᏗᏩᏛᏗ ᏓᎾᏛᎯᏍᏗᏍᎬ Ꮭ ᏂᎬᏊ ᏱᎩ. --- ᎤᎪᏛ ᎠᏕᎶᎰᎯᏍᏗ ᏲᏚᎵ ᎾᏍᎩ ᎤᏂᎦᏘ ᏓᏍᏆᏂᎪᏛ, ᎯᎵᏃᎮᏙᏗ Ꮎ Mark Dunham 918-453-5336 ᎠᎴᏱ ᏪᏓᏍᏗ ᎾᎿ ᏂᎬᏩᏍᏛᏊ ᏄᏍᏗᏓᏅ webpage ᎾᎿ www.cherokee.org . ᎤᏂᎧᏘ ᏗᏂᏔᏲᎯᎯ ᎾᏍᎩ ᎡᎵᏊ ᎢᎺᎵ ᎾᎿ pat-gwin@cherokee.org ᎠᎴ mark-dunham@cherokee.org . --- ᏗᏔᏲᎯᎯ ᎠᏎ ᎪᏪᎶᏗ ᏚᏚᎥ, ᏗᏟᎶᏍᏔᏅ ᎮᏟ ᎨᏒ ᏣᎳᎩ ᎠᏰᎵ (ᏌᎪᏂᎨ ᎠᏆᏂᏲᏍᏗ), ᎪᏪᎵ ᏗᎦᏁᏍᏗ ᎾᏍᎩ ᎤᏂᎦᏘ ᏂᏙᏓᏳᏂᏗ, ᎠᎴ ᎢᏳᏃ ᏦᎳ ᏯᏔᏲᎯᎯ, ᏗᏟᎶᏍᏔᏅ ᎪᎯᏗᏍᎩ ᏁᎳᏚ ᎠᎴ ᎤᎶᏒᏍᏗ ᎢᏣᏕᏘᏴᏓ ᎨᏒᎢ. --- ᎾᏍᎩ ᏣᎳᎩ ᎠᏰᎵ ᎦᏲᏟ ᏗᏂᎭ ᎤᏂᎦᏘ, ᎠᎴ ᏗᏂᏔᏲᎯᎯ Ꮭ ᏂᎦᏓ ᏗᎬᏩᏂᎦᏍᏗ ᏱᎩ. ᏱᏚᏂᎩᏏ ᎾᏍᎩ ᏔᎵᏊ ᎢᏳᎾᏓᎴ ᏧᏂᎩᏍᏓ ᎨᏎᏍᏗ. ᏌᏊ ᎢᏳᏓᎴ ᏎᎷ ᎠᎴ ᏩᎫᎩ ᏗᎬᏩᏂᏔᏲᏍᏗ ᏅᏗᎦᎵᏍᏙᏗ ᏗᏓᎴᏂᏍᎬ ᏓᎾᏛᎯᏍᏗᏍᎬ ᎤᏂᎦᏘ ᎤᎾᏙᏢᏙᏗ, ᎠᏂᎩᏍᎩ ᎤᎾᏠᏯᏍᏙᏗ ᏌᏊ ᎠᎴ ᏔᎵ ᏗᏓᏁᏟᏴᏍᏓ ᏱᎩ ᏛᎩᏍᎬ ᎤᏂᎦᏘ. ᎠᎴᏗᏍᏊ ᏗᏓᏁᏟᏴᏍᏓ ᎤᏂᎦᏘ ᏧᎾᏓᎴᏂᏓ ᏚᏂᎲ ᏗᏑᏰᏍᏗ ᏗᏂᎩᏍᎩ ᏗᏎᎸᏊ ᎦᏲᏟ ᎨᏒ ᎢᎦᏓ ᎤᏂᎦᏘ ᏑᎾᏓᎴᎩ.

--- ---
01/04/2013 07:11 AM
ᏓᎵᏆ, ᎣᎦᎵᎰᎹ. – ᏣᎳᎩ ᎠᏰᎵ ᏗᎦᎳᏫᎦ Cara Cowan Watts ᎠᎦᏑᏰᏓ ᏧᏍᏕᎸᎯᏓᏍᏗ ᎾᎿ U.S Environmental Protection Agency’s Local Government Advisory ᎠᏂᎧᎻᏗ. ᏛᎴᏅᎯ ᏅᏓᏕᏆ ᏍᎩᎦᏚᏏᏁ ᏔᎵ ᏯᎦᏴᎵ ᏔᎳᏚ ᎠᎴ ᏅᏓᏕᏆ ᏦᏍᎪᎯᏁ ᏔᎵ ᏯᎦᏴᎵ ᏂᎦᏓ ᎤᏕᏘᏴᏌᏗᏒᎢ ᎢᎪᎯᏓ. --- ᎾᎿ LGAC ᎠᏛᏅᎢᏍᏗ ᏧᏃᏎᏗ ᎠᎴ ᎤᏂᎸᏉᏙᏗ ᎾᎿ ᏗᏍᏕᎵᏍᎩ ᎾᎿ EPA ᎤᏙᏢᏗ ᎤᏟᏂᎩᏓ ᏗᎵᎪᏙᏗ ᎾᏍᎩ ᎾᎥᎢ ᎠᏂᏩᏥᏂ ᎤᎦᏛᎴᎯᏍᏗ ᏍᎦᏚᎩ ᎠᎴ ᎾᎥᎢ ᎢᎦ ᏭᏂᏲᎯᏍᏗ ᎠᎴ ᏧᎾᎴᏅᏗᎢ ᎾᎥ ᏄᏍᏗᏓᏅ ᎤᎾᎦᏎᏍᏙᏗ ᎠᎴ ᏧᏙᏢᏗᎢ ᎤᎾᏂᎩᏍᏙᏗ ᎬᎵᏍᏕᎸᏙᏗ. ᏧᏄᎪᏔᏅ ᏧᏂᏍᏕᎸᎯᏓᏍᏗ ᎠᏁᎳ ᎤᎪᏛ ᏓᏤᎸ ᎢᎬᏩᎵᏍᏙᏗ ᎾᎥ ᏄᏍᏗᏓᏅ ᎠᎵᏏᏅᏙᏗ ᎾᎥ ᏄᎾᏓᎴᏫᏒ ᎾᎿ ᏍᎦᏚᎩ, ᎾᎿ ᏍᎦᏚᎩ ᎠᎴ ᏩᏥᏂ ᎢᏗᎦᎦᎢ. --- ᎪᏪᎵ ᎪᏪᎳᏅ ᎤᏁᏍᏗ Cowan Watts, ᎾᏍᎩ EPA ᎤᏬᏎᎲ “ᎾᏛᏁᎸ ᎠᎴ ᎠᎦᏙᎲᏒ ᎯᎠ ᏧᎬᏩᎶᏗᏯ ᎾᎿ ᎤᏙᏢᏒᎢ” ᎤᏂᏲᎲ ᎢᏳᏓᎴ ᎢᎬᏛᏗ ᎨᏒ ᎾᎿ ᎬᎾᏕᎾ ᎾᏍᎩ ᎤᏕᎸᏗ ᏍᎦᏚᎩ ᎠᎴ ᎾᎥᎢ ᎨᏒ ᎠᏂᏩᏥᏂ. --- “ᏕᎦᏓᏂᎸᎦ ᎯᎠ ᎬᏆᏑᏰᏒᎢ ᎾᏍᎩ ᎤᎵᎮᎵᏍᏗ ᎬᎩᎪᎲᎢ ᎠᎴ ᎤᎵᏍᎨᏓ ᏗᎦᎸᏫᏍᏓᏁᏗ ᎾᎿ ᎠᏂᏴᏫᏯ ᏚᏂᏚᎲ ᎠᎴ ᏣᎳᎩ ᎠᏰᎵ,” ᎠᏗᏍᎬᎢ Cowan Watts ᎦᎴᎻᎢ ᎡᎯ. “ᎠᏆᏚᎵ ᎬᏂᎨᏒ ᎢᏳᎵᏍᏙᏗ ᏙᎩᎸᏫᏍᏓᏁᎲ ᎾᎿ ᎠᏂᏴᏫᏯ ᎠᏁᎲᎢ ᎠᎴ Ꮟ ᎾᏍᏊ ᎧᏂᎬᎬ ᎢᏯᏛᏗ ᎠᏂᏴᏫᏯ ᎠᏁᎲ ᎾᏍᎩ ᏄᏍᏗᏓᏅ ᎾᎥ ᏂᎦᏓᎴᏫᏒᎢ. ᏩᏥᏂ ᏧᎧᎾᏩᏛᏍᏗ ᎠᏍᏓᏲᏍᎪ ᎾᎿ ᏧᏓᎴᏅᏓ ᎢᏯᏛᏓ ᎣᏚᎵᏍᎬ ᎧᎵ ᏯᏛᎾ ᎠᏂᎳᏍᏓᏢ ᎾᏍᎩ ᎠᏍᎪᎵᏗᏍᏛᎢ.” --- ᎾᏍᎩ LGAC ᎤᏓᏂᏴᏓ ᎭᏫᎾᏓᏝ ᏩᏥᏂ ᏗᎾᏎᎮᎵᏙ ᎠᏂᎧᎻᏗ Act ᎠᎴ ᎬᏃᏓ ᏂᏓᎬᏩᏓᎴᏅᏓ ᏐᏁᎳᏚ ᎢᏍᎪᎯᏧᏢ ᏐᏁᎳᏍᎪ ᏦᎢ ᏧᏕᏘᏴᏌᏗᏒᎢ. ᎯᎢᏃ ᎠᏑᏰᏍᏗ ᎠᎴ ᎠᏑᏰᏛ ᎡᏍᎦᏅ ᎢᎬᏱ ᎠᏂᏙᎾᎢ ᏧᏂᎸᏫᏍᏓᏁᎯ, ᎤᏠᏯᏍᏗ ᎾᏍᎩ ᎢᎸᏍᎩ ᏗᏍᎦᏚᎩ ᎠᏂᏁᏥᏙ, ᎾᎥ ᏄᏍᏗᏓᏅ ᎤᎵᏍᎨᏗ ᎤᏂᏱᎸᎭ ᎤᎾᏓᏡᎦ ᎠᎴ ᏗᎦᎸᏫᏍᏓᏁᏗ ᎤᎵᏍᎨᏓ ᎢᏳᏅᎾ. ᎠᏂᎧᎻᏓ ᎠᏁᎳ ᏂᏙᏓᏳᏂᎶᏒ ᏧᏓᎴᏅᏓ ᏫᏚᏳᏣᎳᎩᏛ ᏂᏙᏓᏳᏂᎶᏒᎢ, --- ᎤᏛᏅ ᎾᏍᎩ ᎠᏂᎧᎻᏗ ᎠᏎᎸ ᏧᎾᏠᎯᏍᏗ ᏦᎢ ᎠᎴᏱᎩ ᏅᎩ ᎢᏯᏅᏓ ᎢᏳᏓᎵ ᏂᎬᎾᏛ ᎠᎹᏱᏟ, ᎠᏎᏃ ᏄᎬᏫᏳᏒ ᏧᎾᏠᎯᏍᏗ ᎾᎿ ᏩᏒᏓᏃᎢ, D.C. --- “ᎠᏉᎯᏳ ᎾᎿ ᎥᏆᏑᏰᏒ ᎡᎵᏊ ᎤᎾᎵᏍᏕᎸᏙᏗ ᎠᏂᏣᎳᎩ ᎠᏂᏴᏫ. ᎢᏓᎢᏒ ᏂᏓᏛᏁᎲ ᏄᏍᏛ ᎥᏆᎨᏅᏛ ᏥᏍᏕᎸᏗ ᎢᏕᎲ ᎤᎳᏗᏢ ᏄᏍᏗᏓᏅ ᏯᏛᎾ ᎠᎹ ᎠᎴ ᎤᏃᎴ ᏄᏍᏛᎢ, ᎣᎦᏚᏓᎸᎾ ᎢᏲᎦᏛᏗ ᎾᎿ ᏩᏥᏂ ᎤᏓᏅᎦᎸᏓ ᎠᎹ Act ᎠᎴ ᎤᏓᏅᎦᎸᏓ ᎤᏃᎴ Act ᏧᏠᏯ ᏗᏍᎦᏚᎩ ᎤᎳᏗᏢᎢ,” ᎤᏛᏅᎢ.

--- ---
01/02/2013 08:39 AM
ᏓᎵᏆ, ᎣᎦᎵᎰᎹ. Microsoft ᎠᎴ ᏣᎳᎩᎯ ᎠᏰᎵ ᎠᎬᏱ ᎠᏂᏙᎾᎢ ᎤᎾᎵᎮᎵᏨ ᎾᎿ ᏓᎾᎵᏔᏅ ᏣᎳᎩ ᎦᏬᏂᎯᏍᏗ ᎾᏍᎩᎾ ᎢᏤ Windows ᏧᏁᎳ ᎠᎢᏒ ᎠᏅᏗᏍᎬᎢ ᎾᎿ ᎥᏍᎩᏱ ᏐᏁᎳᏚᏏᏁ ᎾᎿ ᏏᏉᏲ ᏧᎾᏕᎶᏆᏍᏗᎢ. --- ᏣᎳᎩ ᎾᏍᎩ ᎢᎬᏱ ᎠᏁᎯᏯ ᎠᎹᏰᏟ ᎦᏬᏂᎯᏍᏗ ᎾᏍᎩ ᎠᏙᏪᎸᎦ ᎬᏙᏗ ᎾᎿ Windows ᎠᎢᏒ. ᏓᎳᏚ ᏣᎳᎩ ᎠᏰᎵ ᏗᎾᏁᎶᏗᏍᎩ ᎠᎴ ᏗᏐᎢ ᏚᎾᏙᏢᏒ ᎠᏁᎳᏗᏙ ᏂᎦᏓ ᏚᏂᎸᏫᏍᏓᏁᎵ ᎾᎿ Microsoft ᎤᎾᏛᏅᎢᏍᏔᎾ ᎾᏍᎩ ᎯᎠ ᎤᏙᏪᎶᏗ ᎤᏅᏙᏗ ᏣᎳᎩ ᎾᎿ Window ᏧᏁᎳ. --- “ᎾᏍᎩᎾ Microsoft, ᎢᎦ ᎣᏣᎵᎮᎵᎦ ᎠᎴ ᎬᏂᎨᏒ ᏲᎬᏗ ᎾᏍᎩᎾ ᎦᏬᏂᎯᏍᏗ ᏚᎾᎵᏔᏅ ᎦᎬᏙᏗ ᎾᏍᎩ ᏣᎳᎩ ᎦᏬᏂᎯᏍᏗ ᎾᎿ Windows ᏧᏁᎳ ᎬᏂᎨᏒ ᎢᎬᏁᎯ ᎠᎢᏒ ᎬᏙᏗᎢ,” ᎠᏗᏍᎬ Carla Hurd, Microsoft ᎾᎥᏂᎨᏍᏗ ᏧᏂᏬᏂᎯᏍᏗ ᏧᏂᎸᏫᏍᏓᏁᎯ ᎤᎾᏙᏢᏒ ᏗᎫᎪᏔᏂᏙᎯ. “ᏙᎯᏳ ᎦᎵᏍᏇᏚᎩᎠ ᎦᏥᎵᎡᎵᏤᎲ ᏂᎦᏓ ᏗᎾᏁᎶᏗᏍᎩ ᎠᏂᏅ, ᎠᎾᏓᏅᏖᎵᏙ ᏗᏄᎪᏔᏂᏙᎯ, ᏂᎦᏓ ᎤᏂᎫᏍᏛᏅ ᎾᏍᎩᎾ ᎯᎠ ᎤᎪᏓ ᏗᎦᎸᏫᏍᏓᏁᏗ ᎤᏙᏢᏅᎢ. ᎨᎢᎠ ᎯᎠ ᎠᏓᎴᏂᏍᎬᏊ. ᎦᏳᎳ ᎣᎦᎴᏅᏓ ᎾᎿ Office 2013, ᎾᏍᎩ ᏐᎢ ᎠᎳᏍᎬᏍᏗ. ᎤᏔᎾ ᎤᎪᏓ ᏗᎦᎸᏫᏍᏓᏁᏗ ᎯᎠ. Microsoft ᏓᏅᏗᏍᎬ ᏂᎬᎢ, ᎠᎴ ᎢᏥᏬᏂᎯᏍᏗ ᏂᎬᎢ ᎨᏎᏍᏗ.” --- ᎤᎪᏓ ᎾᏃ ᏔᎵᏍᎪ ᎾᏕᏘᏯ ᏥᎨᏒ, Microsoft ᏧᎸᏫᏍᏓᏁᎯ Tracy Monteith, ᎾᏍᎩ ᎧᎸᎬ ᎢᏗᏢ ᎨᎳᏗᏙ ᎠᏂᏣᎳᎩ ᎠᏂᏴᏫᏯ ᎠᏁᎳ, ᏚᏛᏛᏅ ᎤᎾᏙᏢᎯ ᎤᎾᏠᏯᏍᏙᏗ ᎾᏍᎩ ᎤᏤᎵ ᎡᎯᏯ ᎦᏬᏂᎯᏍᏗ ᎾᎿ ᎦᏬᏂᎯᏍᏗ ᎠᏍᏆᏂᎪᏗᏍᎩ ᎠᏰᏟ ᎠᎢᏒ ᎬᏙᏗᎢ. ᏞᏃ ᎾᎯᏳᏊ ᏱᏄᎵᏍᏔᏁ ᎾᏍᎩ ᏔᎵ ᏯᎦᏴᎵ ᏍᎪᎯ ᎤᏕᏘᏴᏌᏗᏒ ᎾᎿ ᏣᎳᎩᎯ ᎠᏰᎵ ᎦᏬᏂᎯᏍᏗ ᏧᎸᏫᏍᏓᏁᎯ ᏚᎾᏠᏎ Monteith ᎠᎴ ᎠᏂᏐᎢ ᎾᎿ Microsoft ᎾᎿ ᎯᎠ ᏯᏛᏗ ᎤᏂᎩᏍᏗᎢ. --- ᎤᎾᏓᏡᎦ ᏗᎾᏁᎶᏗᏍᎩ ᏚᏂᏟᏌᏅ, ᏂᏛᎴᏂᏍᎩ ᏣᎳᎩ ᎠᏰᎵ ᏧᏂᎸᏫᏍᏓᏁᎯ, ᎾᎥ ᏄᏅᏓᎴᏫᏒ ᏣᎳᎩ ᎠᏂᏬᏂᏍᎩ ᎠᎴ ᏣᎳᎩ ᎦᎸᎳᏗ ᏗᎾᏕᎶᏆᏍᎩ. --- “ᎤᎵᎮᎵᏍᏗ ᎠᏓᏅᏓᏗᏍᏗ ᎠᏆᏅᏛ ᎠᏟᎢᎵᏒ ᎦᏬᏂᎯᏍᏗ ᎾᏍᎩ ᎤᏙᏪᎴᏍᏗ. ᎦᎵᎡᎵᎦ ᎾᏍᎩ ᎬᏇᎳᏗᏓᏍᏗ ᎨᏒ ᎯᎠ ᎨᏒ ᎠᎴ ᎬᏩᏁᎶᏙᏗ ᎨᏒ Microsoft. ᎠᎴ ᎦᏥᎵᎡᎵᏤ ᎾᎿ Microsoft ᏧᏂᎸᏫᏍᏓᏁᎯ ᎬᏩᎵᏍᎪᎸᏓᏁᎸ ᎯᎠ ᏯᏆᏛᏗᎢ,” ᎤᏛᏅ ᏣᎳᎩᎯ ᎠᏰᎵ ᎠᏁᎶᏗᏍᎩ Russell Feeling. --- Lois Leach, ᎯᎦᏍᎪ ᏑᏓᎵ ᏳᏕᏘᏴᏓ ᏣᎳᎩ ᎠᏰᎵ ᏧᎸᏫᏍᏓᏁᎯ ᏅᏃᎯ ᎠᎾᏓᏅᏖᎵᏙ ᎤᎾᏙᏢᏒᎢ, ᏍᎪᎯᏧᏈ ᎢᏳᏟᎶᏓ ᏩᏣ ᎤᏪᏅᏍᏓ ᎤᎵᏍᎪᎸᏔᏂ ᏚᏁᎸᏔᏂ ᎠᏍᏆᏂᎪᏗᏍᎩ ᏗᎧᏁᎢᏍᏗ Ꮭ ᏱᏙᎩᎮ ᎾᎿ ᏣᎳᎩ ᎦᏬᏂᎯᏍᏗ ᏧᏙᏢᏅᎢ. --- “ᏝᏃ ᏙᎯᏳ ᏴᏓᏅᏖᏍᎪ ᎯᎠ ᎢᎬᏛᏗ ᎨᏒ ᎾᏍᎩ ᎢᎦ ᎩᎳ ᏂᎦᏓ ᏱᏓᏓᏟᏌᏅ,” ᎠᏗᏍᎬ Leach. “ᏙᎯᏳ ᎤᏍᏆᏂᎪᏓ ᎠᏓᏅᏖᏗ ᏗᎩᎸᏫᏍᏓᏁᎸ ᎾᏍᎩ ᎡᎶᎯ ᏂᎬᎾᏛ ᏛᏯᏙᎵ.” --- ᎤᎬᏫᏳᎯ Bill John Baker ᎤᏛᏅ ᏣᎳᎩ ᎠᎾᏁᎶᏗᏍᎩ ᏚᎾᏁᎶᏔᏅ ᏳᎪᏓ ᎾᏃ 180,000 ᏗᎧᏁᎢᏍᏗ ᎾᏍᎩ ᎤᎾᏙᏢᏒ ᎠᎴ ᎾᏍᎩ ᏭᏔᏂᏗᏴ ᏗᏁᎶᏔᏅ ᎨᏒ ᎣᏂᏃ ᎾᏍᎩ ᎢᎩᏓ ᏚᎾᏁᎶᏔᏅ ᎾᏍᎩ ᎪᏪᎵ ᏧᎭᎩᏓ ᏥᏚᎾᏁᎶᏔᏁᎢ ᎾᎿ ᏁᎳᏚ ᎢᏍᎪᎯᏧᏢ ᏧᏕᏘᏴᏌᏗᏒᎢ. --- “ᏙᎯᏳ ᎣᏍᏓ ᏕᏥᎸᏫᏍᏓᏏ, ᎠᎴ ᏙᎯᏳ ᎡᏥᎸᏉᏓ ᎾᎿ ᏣᎳᎩᎯ ᎠᏰᎵ,” ᏚᏬᏎᎸ ᏗᎾᏁᎶᏗᏍᎩ. ᎤᏁᏉᎥ ᎾᏍᎩ ᏚᎾᎵᎪᏔᏅ ᏣᎳᎩ ᎦᏬᏂᎯᏍᏗ ᎾᎿ Windows 8 “ᏙᎯᏳ ᎬᏃᏗ ᎨᏎᏍᏗ ᎦᏬᏂᎯᏍᏗ.” --- “ᎾᏍᎩ ᎠᏂᏴᏫ ᎤᏂᏲᏎᏗ ᎤᏂᏬᏂᎯᏍᏗ ᎾᏍᎩ ᎠᏎ ᏙᎯᏳ ᎤᏲᏟ ᎾᏍᎩ ᎠᏂᏴᏫ ᏳᎾᎵᏍᏓᏁᏗᎢ,” ᎤᏛᏅᎢ. --- “ᏙᏣᎵᎮᎵᏤ Microsoft ᎾᏍᎩ ᎯᎠ ᎦᏟᏌᏅ ᎤᏅᏙᏗᎢ. ᏝᏃ ᎠᏕᎳ ᏱᏛᏃᏢᏔᏂ ᎯᎠ, ᎣᎦᏅᏔ, ᎾᏍᎩᏂ ᎠᏂᏣᎳᎩ ᏓᏂᏍᏕᎵᏍᎩ ᏚᎾᏓᏅᏛ, ᎠᎴ ᏣᎳᎩ ᎦᏬᏂᎯᏍᏗ ᎬᏃᏗ ᎨᏎᏍᏗ ᎾᎵᏍᏆᏗᏍᎬᎾ.” --- ᎾᎿ ᏅᏓᏕᏆ, ᎾᏍᎩ ᏣᎳᎩ ᎠᏰᎵ ᏚᎾᎵᎪᏁᎸ Google ᏧᎾᎪᏙᏗ ᏣᎳᎩ ᎾᏍᎩᎾ ᎢᎺᎵ ᎬᏙᏗ ᏥᎺᎵ. ᏣᎳᎩ ᎠᏂᏬᏂᏍᎩ ᏃᏇ ᎡᎵᏊ ᏧᎾᏓᏙᏪᎳᏅᏗ ᎠᏅᏗᏍᎬ ᏥᎺᎵ ᎠᎴ ᎤᏟᏍᏗ ᏗᎬᏝᏃᎮᏗ ᎾᏍᎩ ᏣᎳᎩᎭ ᎪᏪᎵ. --- ᎾᏍᎩ ᏚᏂᏅᏗ ᏔᎵ ᏯᎦᏴᎵ ᏌᏚ ᎤᏕᏘᏴᏌᏗᏒᎢ, Google ᎤᏁᏉᎥ ᏣᎳᎩ ᎦᏬᏂᎯᏍᏗ, ᎢᏳᏍᏗ ᎦᏛᎬ ᏂᎦᎵᏍᏗᏊ ᎨᎶ ᎬᏩᎪᎵᏱᏗ ᎠᎴ ᎬᏬᏪᎶᏗ ᏱᎩ ᏣᎳᎩᎭᎢ ᎡᎵᏊ ᎢᏳᏍᏗᏊ ᎨᏒ ᎠᎪᎵᏰᎢᏓᏍᏗ ᎾᏍᎩ ᎡᎶᎯ ᎾᏯᏛᎥ ᎠᏏᎳᏕᏫᏒ ᎬᏙᏗ ᏣᎳᎩ ᎦᏬᏂᎯᏍᏗ. --- ᏐᎢᏃ ᎨᏒ ᎤᏠᏯ ᎦᏬᏂᎯᏍᏗ ᎾᏍᎩ, ᎯᎠ ᎤᎶᎪᎲᏍᏗ ᏥᎨᏒ ᎯᎠ ᏣᎳᎩ ᏗᏁᎶᏗᏍᎩ ᎪᏍᏚ ᎤᏅᎪᏅᏔᏅ ᏗᏎᏍᏗ ᏗᎪᏪᎳ ᏓᏝᎥ ᏏᏉᏯ ᏧᏬᏪᎳᏅᎢ, ᎾᏍᎩ ᎾᏍᏊ ᏗᎪᏪᎶᏙᏗ ᏧᏬᎷᏩᏛᏓ. ᎠᏁᎶᏗᏍᎩ ᎠᎦᏔᎯ John Ross ᏣᎳᎩ ᎠᏰᎵ ᏧᎸᏫᏍᏓᏁᎯ ᏗᎾᏁᎶᏗᏍᎩ ᎤᎾᏓᏡᎬ ᏚᎦᏎᏍᏔᏅ ᎠᎴ ᎤᏬᎷᏩᏛᎲ ᎢᏗᎬᏗ ᏗᏎᏍᏗ ᏗᎪᏪᎶᏗ ᎠᎴ ᎠᏂᏱᎵᏙ ᏗᎪᏪᎶᏙᏗ ᎤᏃᏢᏗ ᎾᏍᎩ ᏗᎦᎴᏴᏙᏗ ᎠᎴ ᏧᏙᏪᎶᏗ ᎾᎿ ᎠᎦᏙᎥᎲᏍᏗ ᎠᏍᏆᏂᎪᏗᏍᎩᎢ. --- ᏏᏉᏯ ᏚᏬᏢᏅ ᏧᏍᏆᏂᎪᏓ, ᏌᏊᎭ ᎪᏪᎶᏙᏗ ᏗᏎᏍᏗ ᏌᏊ ᎠᎴᏂᏍᎩ ᏐᏁᎳᏚ ᎢᏍᏗ ᎠᎴ ᏗᏎᏍᏗ ᏔᎵᏍᎪ ᎠᎴᏂᏍᎩ ᎠᎴ ᏍᎪᎯᏧᏊ ᎢᏍᏗ. ᎪᏢᏗᏃ ᎾᏍᎩ ᎪᏪᎳ ᏦᏍᎪ ᏌᏊ, ᎪᏪᎶᏗ ᏦᏍᎪ ᎠᎴ ᏌᏊᎢ ᎢᏧᎳ ᏗᎪᏪᎳᏅ ᏯᏙᏢᎾ ᎠᎴᏗᏍᏊ ᏎᏍᏗ ᎯᏍᎩᏧᏈ ᎪᏪᎶᏙᏗ ᎯᏍᎩ ᎠᎴ ᏍᎪᎯᏧᏈ ᏗᎵᎪᏙᏗ. Ross ᎤᏬᏢᏅ 0 ᎪᏪᎶᏙᏗ ᎠᎴ ᎤᏬᏢᏅ ᏗᎪᏪᎶᏙᏗ ᎾᎿ ᏌᏊ ᎢᏯᏔᎳᏗᏅᏛ ᎠᎴ ᎢᏯᏦᎠᏗᏅᏛ. --- ᎾᏍᎩ ᏔᎵ ᏯᎦᏴᎵ ᏍᎪᎯ ᏧᏕᏘᏴᏌᏗᏒ, ᎾᎿ Unicode ᎢᏳᎾᏛᏗ ᎠᎢᏒ ᎬᏂᎨᏒ ᏄᏅᏁᎸ ᏣᎳᎩ ᎦᏬᏂᎯᏍᏗ. ᎾᏍᎩ ᏗᏎᏍᏗ ᏗᎪᏪᎶᏙᏗ ᏓᏗᎵᎦᏊ ᎾᎿ ᏣᎳᎩ ᏗᎪᏪᎶᏙᏗ ᎠᎴ ᎠᏙᏢᏍᎦ ᏂᎦᏛ ᎤᏠᏱᎭ ᏗᎪᏪᎶᏙᏗ ᎠᎴ ᏗᎪᎵᏱᏙᏗ ᎾᎿ ᎠᎦᏙᎢᎥᏍᏗ ᎠᏍᏆᏂᎪᏗᏍᎩᎢ. --- “Unicode ᏂᎬᎾᏛ ᎠᏅᏗᏍᎪ ᎾᏍᎩ ᏂᎦᏓ ᎠᎦᏙᎢᎥᏒ ᎠᏍᏆᏂᎪᏗᏍᎩ ᎧᏁᎢᏍᏗ ᏃᏊ ---- ᏎᎵ ᏗᏟᏃᎮᏗ, ᎠᎦᏙᎢᎥᏍᏗ ᎠᏍᏆᏂᎪᏗᏍᎩ, ᎠᎪᏩᏛᏗ ᏗᏁᎸᏙᏗ…… ᏂᎦᎵᏍᏗᏍᎬᏊ ᎾᏍᎩ ᎧᏃᎮᏍᎩ ᏗᏎᏍᏗ ᎬᏗ ᎠᏅᏗᏍᎪ Unicode ᎬᏂᎨᏒ ᏂᎬᏁᎲ ᏗᎦᏬᏂᎯᏍᏗ,” ᎦᏬᏂᎯᏍᏗ ᏖᎪᎾᎵᏥ ᎠᏏᎾᏍᏗ Roy Boney ᎠᏗᏍᎬ. --- ᏍᏆᏂᏯ ᎠᏁᎯ ᎤᎾᏓᏡᎦ ᎾᏍᎩ ᏂᏓᏂᏪᏎᎰ Unicode Consortium ᏓᏄᎪᏗᏍᎪ ᎠᎦᏙᎢᎥᏍᏗ ᎠᏍᏆᏂᎪᏗᏍᎩ ᎢᏳᎵᏍᏙᏗ ᎠᎴ ᏗᏎᏍᏗ ᏧᏂᎩᏍᏗ ᎾᏍᎩ ᏗᎦᏬᏂᎯᏍᏗ. ᎦᏬᏂᎯᏍᏗ ᏗᎪᏪᎶᏙᏗ ᎤᏂᎩᏌ ᎤᏅᏌ ᏧᎾᏎᏍᏙᏗ ᏗᎦᏬᏂᎯᏍᏙᏗ ᎤᎬᏩᏟ. ᎦᏬᏂᎯᏍᏗ ᏗᎪᏪᎶᏙᏗ ᎤᏂᎩᏒ ᎤᏅᏌ ᏗᏎᏍᏗ ᏗᎪᏪᎶᏙᏗ ᎤᏂᎩᏍᏗ ᎠᏅᏗᏍᎬ ᎾᏍᎩ consortium’s ᏰᎵ ᏚᏙᎵᏨᎢ. --- “ᏣᎳᎩ ᏃᏊ ᎠᏎᏍᏙᏗ (ᏎᏍᏗ) ᎨᏥᏁᎳ ᎠᏍᏓᏩᏛᏍᏙᏗ ᎤᎾᏓᏈᎦ ᏂᏓᏳᏓᎴᏅ Unicode Consortium. ᎾᏍᎩᏃ ᏰᎵ ᏗᏙᎵᎦ ᎡᎶᎯ ᏗᎬᏩᎾᏗᏫᎳᏍᏗ,” ᎠᏗᏍᎬ Boney. --- ᎾᏍᎩ ᏔᎵ ᏯᎦᏴᎵ ᏍᎪᎯ ᏧᏕᏘᏴᏌᏗᏒ, ᎾᎿ ᏣᎳᎩ ᏗᎪᏪᎶᏙᏗ ᎾᏍᎩ ᏰᎵᏊ ᏗᎦᎬᏙᏗ ᏄᎵᏍᏔᏅ ᎾᎿ iPhones ᎠᎴ iPod Touch ᏦᎢ ᏧᏕᏘᏴᏓ ᏚᏟᎢᎵᏙᎸ ᎠᏃᏢᏍᎬ ᏩᏂᎨ ᎦᎾᏗᏅᏓ ᎤᎾᎵᎪᎯ Apple Inc. --- ᎾᏍᎩ ᏔᎵ ᏯᎦᏴᎵ ᏐᏁᎳ ᏧᏕᏘᏴᏌᏗᏒ, Facebook ᎤᏁᏉᎥ ᏣᎳᎩ ᎾᎿ ᎤᏍᏆᏂᎪᏛ ᎤᏂᏰᎸ ᎨᏒ ᎦᏳᎳ web site. Boney ᎾᏍᎩ ᏌᏊ ᎾᎿ ᏂᎦᏚ ᎾᏂᎥ ᏗᎾᏁᎶᏗᏍᎩ FacebookᎢ ᏚᏍᏕᎸᎲ ᎠᏂᏣᎳᎩ ᎠᏂᏴᏫ ᏂᎦᏯᎢᏐ ᎢᏳᎵᏍᏙᏗ ᏂᏧᎾᏛᏁᎸᏍᏔᏅ ᎤᎾᎵᏍᎪᎸᏙᏗ ᎠᏂᏬᏂᏍᎩ ᏧᏃᏪᎶᏗ ᎾᎿ site ᏧᎾᏁᎶᏙᏗ ᎣᎾᏗᏢ ᏧᏗᎪᏪᎶ ᎧᏃᎮᏍᎩ ᎾᎿ ᏧᏣᏔᏊ Facebook ᏗᎧᏁᎢᏍᏗ ᎠᎴ ᏗᎪᏪᎳᏅᎢ.

--- ---
12/19/2012 08:37 AM
ᏓᎵᏆ, ᎣᎦᎵᎰᎹ. – ᏣᎳᎩ ᎠᏰᎵ ᎠᏕᎳ ᎠᏙᏢᏍᎦ ᏚᎾᏙᏢᏒ ᎠᎴ ᏩᎦᎸᎳᏗᏴ ᏧᎾᏕᎶᏆᏍᏗ ᎾᎿ ᏚᏯᏓᏛᎢ ᏛᎾᎵᎪᏅ ᎾᎿ ᏣᎳᎩᎯ ᎠᏰᎵ ᎦᎫᏍᏓᎥ ᎤᎾᏙᏢᎯ ᎬᏂᎨᏒ ᏂᏛᏅᏁᎵ ᎾᎿ ᏔᎵᏁ ᎤᏕᏘᏴᏌᏓ ᏣᎳᎩ ᏩᎦᎸᎳᏗᏴ ᏧᎾᏕᎶᏆᏍᏗ ᎠᎾᏛᏅᎢᏍᏗᏍᎩ ᎤᏙᏢᏒᎢ. --- ᎯᎠ ᏥᏛᏍᏆᎸᎯ ᎫᏰᏉᏂ ᎦᎵᏉᎩᏁ ᎠᎴ ᏔᎳᏚᏏᏁ ᎢᎪᎯᏓ ᎠᎴ ᏛᎾᏁᏝᏂ “ ᏩᎦᎸᎳᏗᏴ ᏧᎾᏕᎶᏆᏍᏗ ᎤᎾᏛᏅᏫᏍᏙᏗ ᎤᎬᏩᏟ ᏛᎾᏙᏢᏂ” ᎾᏍᎩ ᏙᏛᎾᎵᎩᏔᏂ ᏌᏚᏏᏁ ᎠᎴ ᏔᎳᏚᏏᏁ ᏗᏂᏂᏙ ᏗᎾᏕᎶᏆᏍᎩ ᎠᎴ ᎠᎾᏓᏅᏖᎵᏙ ᏚᏂᎧᎲ ᎾᏍᎩ ᏧᏓᎴᏅᏓ ᏩᎦᎸᎳᏗᏴ ᏧᎾᏕᎶᏆᏍᏗ ᎬᎾᏛ ᎠᏰᎵ. --- “ᎢᎦ ᎣᏣᎵᎮᎵᎦ ᏙᎩᎸᏫᏍᏓᏁᎲ ᏗᎦᏲᏥᏃᏎᏍᏗ ᏗᎦᏲᏥᏍᏕᎶᎯᏓᏍᏗ ᏧᎾᏕᎶᏆᏍᏙᏗ,” CNF ᏄᎬᏫᏳᏌᏕᎩᏗᏓᏘᏂᏙᎯ Kimberlie Gilliland ᎠᏗᏍᎬᎢ. “ ᎯᎠ ᎢᏳᏓᎵᎭ ᏂᎦᎵᏍᏗᏍᎪ ᎾᏍᎩ ᏗᎾᏕᎶᏆᏍᎩ ᎤᎾᎵᏍᏕᎸᏙᏗ, ᎠᎴ ᎣᎬᎾᎨ ᎣᎩᎪᏩᏛᏗ ᏂᎦᎵᏍᏗᏍᎬᎢ.” --- ᏗᎾᏕᎶᏆᏍᎩ ᎠᏂᏯᎡᏍᏗ ᎾᎿ ᏧᎾᏕᎶᏆᏍᏗ ᏕᎧᏅᏑᎸ ᎠᎴ ᎠᏂᎪᏩᏘᏍᎬᏍᏗ ᎢᏳᏍᏗ ᏛᏂᎪᎯᏒ ᎾᎿ ᏩᎾᎴᏅᎲ ᏩᎦᎸᎳᏗᏴ ᏧᎾᏕᎶᏆᏍᏗᎢ. --- “ᏝᏊ ᎣᎩᏰᎸᏒ ᎣᎦᏕᎶᎰᏒ ᎤᏂᎪᏛ ᏗᎾᏕᎶᏆᏍᎩ ᎡᏔ ᏥᎨᏒ Ꮭ ᎢᎴᎯᏳ ᎤᎾᎳᏏᏅ ᏱᎨᏎ ᎾᎿ ᏩᎦᎸᎳᏗᏴ ᏧᎾᏕᎶᏆᏍᏗᎢ,” ᎠᏗᏍᎬᎢ Gilliland. “ᎤᎵᏍᎨᏗᏃ ᎣᎩᏰᎸ ᏦᏥᏍᏕᎸᏗ ᎤᏂᏴᏍᏗ ᏩᎦᎸᎳᏗᏴ ᏧᎾᏕᎶᏆᏍᏗ ᎠᏎᏃ ᎣᏍᏓ ᎤᏂᏰᎸᏗ ᏃᏊ ᏳᏭᏂᏴᏟᏝ.” --- ᏚᎾᏓᏙᎵᏤᎸᏃ ᎾᎿ ᎠᏂᏃᎮᏍᎩ, ᏩᎦᎸᎳᏗᏴ ᏧᎾᏕᎶᏆᏍᏗ ᏛᏁᎳᏗᏙᎸ ᎯᎠ ᎠᏍᏆᎵᎲᎢ ᎯᎢᏃ ᏂᎦᏓ ᏥᏕᎪᏪᎳ University of Arkansas, University of Central Arkansas, University of Central Oklahoma, Dartmouth College, Duke University, Northeastern State University, Oklahoma State University, University of Oklahoma, University of Pennsylvania, Rogers State University, Stanford University, Texas Christian University, University of Tulsa and Yale University. --- ᎪᏪᎵ ᏗᎧᎵᏏᏐᏗ ᏚᏂᎾᎢ ᎠᎴ ᎠᏅᏱ ᏦᎦᏚᏏᏁ ᎢᎪᎯᏓ ᏓᏂᏁᏍᎨᏍᏗ. ᎡᎵᏊ ᏪᏓᏍᏗ www.cherokeenationfoundation.org ᎤᎪᏛ ᎠᏕᎶᎰᎯᏍᏗ ᏲᏚᎵᎭ.

--- ---
12/14/2012 10:25 AM
CAMBRIDGE, Mass. – ᏄᏍᏛ ᎤᎾᏕᏅ ᏄᎾᏛᏁᎸᏍᏔᏅ ᎤᏂᎦᏛᎴᏒᎢ--- ᎾᏍᎩ ᎤᎾᏙᏢᎾ ᎾᏍᎩ ᎤᎾᎵᏏᏅᏙᏗ ᎠᏁᎯᏯ ᎠᏂᏴᏫ ᎦᏓ ᏓᎲ ᏧᎾᏤᎵ, ᏗᎦᏬᏂᎯᏍᏗ ᎠᎴ ᏄᎾᏛᏁᎸᏍᏔᏅ ᎡᎶᎯ ᏂᎬᎾᏛᎢ--- ᎤᏂᏲᎭ ᎬᎦᏑᏰᏍᏗ ᎾᎿ ᎯᎠ ᎤᏠᏯ ᎨᏒ ᎠᎴ ᏄᏛᏁᎸ Ellen L. Lutz ᏄᏛᏁᎵᏙᎸ ᎠᏁᎯᏯ ᏚᏳᎪᏛ ᎬᏩᎾᏓᏒᎲᏍᏗ. --- ᎯᎠ ᎠᏌᏍᏛ ᏛᏂᏅᏁᎵ ᎾᎿ ᏳᏛᏁᎵ, ᏯᏛᏁᎯ ᎾᏍᎩ ᎤᏚᎵᏍᎩ ᏚᏳᎪᏛ ᎾᏍᎩᎾ ᎠᏁᎯᏯ ᎠᏂᏴᏫ ᎨᏒᎢ. --- ᎯᎠ ᎠᏌᏍᏛ ᎪᏪᎵ ᎤᎾᏓᏅᏗ ᏯᏛᏁᎯ ᎠᎴ ᎬᏩᏁᏟᏴᏍᏗ ᏂᎦᎵᏍᏔᏅᏍᎬ ᎣᏍᏓ ᎢᎬᏩᎾᎵᏍᏓᏁᏗ ᎠᏂᏴᏫ ᎾᏍᎩᎾ ᎠᎦᏟᏯ ᎨᏒ ᎠᎴ ᎤᎸᏉᏛ ᎠᎴ ᎤᏚᏓᎸᏅ ᎾᎿ ᎠᏂᏴᏫ ᏚᏳᎪᏛ ᎤᏂᎲ ᎾᏍᎩᎾ ᏍᏓᏯ ᎠᏂᎶᏍᎬ ᎾᏍᎩᎾ ᎤᏂᎲ ᎤᏂᏍᏓᏩᏛᏍᏙᏗ ᎠᏁᎯᏯ ᎠᏂᏴᏫ. ᎾᎿ ᎯᎠ ᎤᎾᏓᏒᎲᏍᏗ ᎠᏂᎪᏩᏗᏍᎪ ᎤᏦᏎᏗ ᎠᎴ ᏕᎦᎾᏱᎬ ᎠᏂᎦᏛᎴᏍᎪ ᏃᏒᎾ ᏚᎾᏠᏏᏙᎰ ᎠᎾᎢᏒ ᏚᏂᎸᏫᏍᏓᏁᎲᎢ. --- ᎾᎿ ᏄᏍᏛ ᏄᎾᏛᏁᎵᏙᎸ ᎤᏂᎦᏛᎴᏒ ᎠᏂᎾ ᎤᎾᏙᏢᎾ ᎠᎴ ᎠᎾᎵᏍᎪᎸᏗᏍᎩ ᎤᏃᏢᎾ ᎠᎾᏅᏓᏗᏍᎬᎢ ᎾᏍᎩ ᏂᏧᏛᏁᎸᏍᏔᏅ ᎤᎦᏛᎴᏒᎢ ᏄᎬᏩᏳᏌᏕᎩ ᏗᏎᎮᎵᏙ Ellen L. Lutz, ᎾᏍᎩ ᏚᏘᏅᏎ ᎤᏂᎦᏛᎴᏒ ᎾᎿ ᏔᎵ ᏯᎦᏴᎵ ᏅᎩ ᏧᏕᏘᏴᏌᏗᏍᏒ ᎤᎴᏅᏓ ᎠᎴ ᏔᎵ ᏯᎦᏴᎵ ᏍᎪᎯ ᎢᏍᏘ. Lutz ᎤᎵᏍᎪᎸᏔᏅ ᎾᎿ ᏂᏧᎾᏛᏁᎸᏍᏔᏅ ᎤᎦᏛᎴᏒ ᎾᏍᎩᎾ ᎠᎴᏂᏙᎲ ᎢᎪᎯᏓ ᏚᏍᏕᎸᎭ ᎠᏂᏴᏫ ᏚᏳᎪᏛ ᎤᏂᎲ ᎠᏠᏯᏍᏗ ᎤᏙᏢᏒ ᎾᎿ ᎠᏰᏟ ᎠᏂᏴᏫ ᏚᏳᎪᏛ ᎠᎴ ᏓᎾᏓᎴᎬ ᎣᏍᏓ ᎢᎬᏁᎯ ᎠᎴ ᎠᏂᏴᏫ ᏚᏳᎪᏛ ᎤᏂᎲ ᎤᎦᏎᏍᏗ, ᏓᏕᏲᎲᏍᎬ ᎾᎿ Fletcher ᏧᎾᏕᎶᏆᏍᏗ ᏗᎧᎾᏩᏛᏍᏗ ᎠᎴ Diplomacy ᎾᎿ Tufts University ᎠᎴ ᏗᎪᏪᎵ ᏗᎧᏃᎮᏍᎩ ᏂᎦᎵᏍᏔᏅᏍᎬ ᎠᏓᎩᎵᏲᏤᎲ ᎠᏁᎸᏗᏍᎬ ᎠᏂᏍᎪᎵᏴ ᎾᎿ ᎠᏂᏴᏫ ᏚᏳᎪᏛ ᎠᎾᏡᏗᏍᎩ. --- ᎦᏁᏍᎩ ᎯᎠ ᎪᏪᎵ ᏧᎩᏍᏓ ᎨᏎᏍᏗ ᏍᎪᎯ ᏯᎦᏴᎵ ᎢᏕᎸ ᎠᎴ ᏧᏂᏅᏁᏗ ᎾᎿ ᎠᏂᏍᎬᏘ ᎧᎸ ᎾᎿ ᏄᏯᎩᎢ ᎤᏔᎾ ᏗᎦᏚᎲᎢ ᎾᎿ ᎠᏍᏆᎵᏍᎬᎢ ᎾᎿ United Nations Permanent Forum ᎾᎿ ᏚᏳᎪᏛ ᎾᏍᎩᎾ ᎠᏁᎯᏯ ᎠᏂᏴᏫ. --- ᎨᎦᏑᏰᏓ ᎾᏍᎩ ᎯᎠ ᎠᎾᏓᏒᎲᏍᎩ ᎡᎵᏊ ᏂᏙᏓᎬᏩᏂᏅᏓ ᎠᏏᏴᏫ ᏱᎩ ᎠᎴ ᎤᎾᏓᏡᎦ ᎢᎪᎯᏓ ᎨᏒ ᎤᏃᎸᏔᏂ ᎧᎸ ᏦᏍᎪ ᏌᏊᎯᏁ ᎢᎪᎯᏓ. ᏧᎾᏑᏰᏓ ᎠᏎ ᎪᏪᎵ ᎪᏪᎳᏅ ᎤᏠᏯᏍᏗ ᏂᏗᎦᎵᏍᏙᏗᏍᎬ ᎠᎦᏑᏰᏒᎢ ᎠᎴ ᎪᏪᎵ ᎤᏃᎮᏍᎩ ᎠᎴ ᎾᎿ ᎦᏰᎦᎵᏃᎮᏙᏗ ᎨᏒᎢ ᎾᏍᎩ ᎠᎦᏑᏱᏍᎩ. ᎾᏍᎩ ᎠᎩᏍᎩ ᎠᎦᏑᏰᏍᏗ ᎾᎿ ᎧᎦᎵ ᎧᎸᎢ. --- ᎨᎦᏑᏰᏓ ᎡᎵᏊ ᏗᎬᏩᏂᏌᏙᏯᏍᏗ ᎾᎿ Mirando Vitello ᎾᏍᎩ ᎢᎺᎵ ᎾᎿ mvitello@cs.org ᎠᎴ ᎪᏪᎵ ᏫᎦᏅᏗ ᎠᎦᏎᏍᏙᏗ 215 Prospect Street, Cambridge, Mass. 02139. --- ᎤᎪᏛ ᎠᏕᎶᎭᎯᏍᏗ ᏲᏚᎵ ᎾᎿ ᏂᏧᎵᏍᏔᏅᏍᏔᏅ ᎤᎾᎦᏛᎴᏒᎢ, http://www.culturalsurvival.org/node/10279

--- ---
12/13/2012 08:19 AM
Nicut, ᎣᎦᎵᎰᎹ. – ᎾᏍᎩ Bradley Ford Bridge ᎾᏍᎩ ᏣᏒᏠ ᎤᏍᏗ Lee ᎤᏪᏴ ᎾᎿ ᎤᏴᏢᎢᏗᏢ ᏍᏏᏉᏲ ᏍᎦᏚᎩ ᎾᏍᎩᏃ ᎢᎸᏋ ᎥᎦᎶᎯᏍᏗ ᎠᎾᎵᎮᎵᏤ ᏣᎳᎩ ᎠᏰᎵ ᏕᎦᏅᏅᎢ ᎤᎾᏙᏢᎯ. --- ᎾᏍᎩᎾ ᎠᏒᏢ ᎤᎦᎾᏮ ᎦᎫᏍᏛᏛ ᎤᎿᎲᏍᏔᏅ ᎨᏎ ᎾᏍᎩ ᎧᏬᏂ ᏥᎧᎸ ᎤᎪᏗ ᏧᎦᎿᏅ ᎦᏃᎱᎦᏅ ᎤᏫᏛᎲ ᎦᏓ ᎠᎴ ᏅᏯ ᎤᎵᏍᏕᎸᏙᏛ ᎠᏒᏢ ᎦᎫᏍᏓᎥ ᎾᏍᎩᏃ ᏂᏧᎵᏍᏙᏔᏁ ᎤᎦᎾᏮ ᎢᏗᏢ ᎤᎵᏍᏛ ᎠᏒᏢ ᎤᏲᏨ. --- “ᎾᏍᎩ ᎠᎹ ᎢᎦ ᎤᎪᏛ ᏄᎵᏍᏔᏅ ᎤᎴᏅᎲ ᎠᏕᏲᎲ ᎦᏓ ᎠᏫᏗᏍᎬ ᎾᎿ ᎤᎵᏍᏛ ᎠᏒᏢᎢ. ᏙᎯᏳ ᎨᏒ ᎠᏒᏢ ᏄᏍᏛᏊ ᎰᏩᏮ ᏂᏗᎦᏂᏴᏛᎾ, ᎠᏢᏋ ᏧᏔᏂ ᏕᎨᏛ ᎭᏣᏂ ᏅᏲ ᏫᏗᎬᏩᎷᏨ ᏕᎨᏛᎢ,” ᎠᏗᏍᎬ Michael Lynn ᏕᎦᏅᏅ ᎤᎾᏙᏢ ᎠᏓᏅᏖᎵᏙᎯ. --- ᎤᏛᏅ ᎾᏍᎩ ᏅᏃᎯ ᎾᏍᎩ ᏣᏒᏢ ᎦᏳᎳ ᎪᏪᎸ ᎾᎿ ᏕᎦᏅᏅ ᎤᎾᏙᏢᎯ ᎣᏍᏓ ᎢᏧᏅᏗ ᎪᏪᎵ ᏚᏂᎾᎥᎢ, ᏧᏲᏨ ᎠᏒᏢ ᎤᏯᏄᎳᏛᏊ ᎣᏍᏓ ᎢᏳᏅᏗᎢ. --- “ᎾᏍᎩ ᏍᎦᏚᎩ ᎤᏂᎷᏨᎦᏳᎳ ᏕᎦᎫᏍᏓᎥ ᎤᏃᎱᎦᏅᎥ, ᎠᎴ ᏙᎦᎵᏃᎮᏢ ᎣᏍᏓ ᏙᎦᏙᎵᏨ ᎾᏍᎩ ᎤᎾᎦᏎᏍᏙᏗ ᎤᏃᏢᏗ ᏧᎾᏟᎶᏍᏙᏗ ᎾᎿ ᎣᏍᏓ ᎢᎬᏁᏗ, ᎤᏂᏍᏆᏓᏃ ᎠᎾᏓᏅᏖᏍᎬ ᎤᏂᏅᎯᏛ ᎠᏒᏢᎢ,” ᎠᏗᏍᎬᎢ Lynn. Paradigm Construction ᎠᎴ Engineering, of Tulsa, ᎤᎾᏙᏢᏒ ᏚᎾᏑᏰᏒ ᎾᏍᎩ ᎤᏂᏅᎯᏗᏍᏗ ᎠᎴ ᎣᏍᏓ ᎢᏳᏅᏗ ᎠᏒᏢ ᎾᏍᎩ ᏚᏂᎬᏩᏝᏅ ᏁᎳᏧᏢ ᏯᎦᏴᎵ ᏑᏓᎵᏍᎪ ᏯᎦᏴᎵ ᎠᏕᎸᎢ, ᎾᏍᎩ ᏕᎦᏅᏅ ᎤᎾᏙᏢᎯ ᎤᎾᏈᏴᏗ ᏧᏅᏙᏗ ᎠᏂᏴᏫᏯ ᎠᏎᎸ ᏗᎪᎥᎢ ᏅᏃᎯ ᎣᏍᏓ ᎢᏧᏅᏙᏗ ᏣᎳᎩ ᎠᏰᎵ ᏗᏂᎩᏍᎪ ᏂᏓᏕᏘᏴᎯᏒᎢ. --- “ᎤᏂᎷᏨᏃ ᎠᎴ ᎤᏂᏅᎯᏛ ᏁᎵᏍᎪ ᎢᎳᏏᏓ ᎾᏃ ᏥᏄᏍᏛ ᎠᏒᏢᎢ,” ᎠᏗᏍᎬᎢ Lynn. --- ᎯᎢᎾ ᎤᏂᏅᎯᏛ ᎤᏔᎾ “ᎠᏴᏣᏓ” ᎾᏍᎩ ᎠᎹ ᎤᎶᎯᏍᏗ, ᎾᏍᎩ ᎠᎭᎷᎩᏍᎩ ᏏᏊ ᎾᏍᎩ ᎤᏃᎱᎪᏙᏗᎢ. ᎾᏍᎩ ᏔᎵ ᏯᎦᏴᎵ ᏥᎨᏒ, ᎾᏍᎩ ᎤᎵᏍᏕᎸᏙᏛ ᎦᎫᏍᏓᎥ ᎾᏍᎩ ᏧᏃᎱᎪᏔᏅ, ᎠᏎᏍᎩᏂ ᏍᎦᏚᎩ ᎡᎵᏊ ᏧᏂᎧᎵᎸ ᎠᎴ ᎣᏍᏓ ᏥᏄᎾᏁᎸᎢ. --- Paradigm ᎤᎾᎴᏅᎲ ᎣᏍᏓ ᎾᏅᏁᎲ ᎠᎴ ᎠᏂᏅᎯᏗᏍᎬ ᎠᏒᏢ ᎠᏰᏟ ᎤᏂᎩᏓ ᎠᏂᏍᎬᏘ ᎧᎸ ᎤᎾᎴᏅᎲ ᎠᎴ ᏅᏓᏕᏆ ᎧᎸ ᎤᏂᏍᏆᏛᎢ. --- Lynn ᎠᏗᏍᎬ ᎾᎿ ᏗᏂᏁᎳ ᏐᏁᎳ ᎢᏳᏟᎶᏓ ᎠᎾᏕᏲᎲ ᎾᎿ ᎾᏒᏢᎾ ᏥᎨᏒ, ᏅᏍᎩᏃ “ᎤᏦᏎᏗ” ᎨᏒᎢ. --- ᏍᎦᏚᎩ ᏦᎢ ᏗᎦᎳᏫᎦ Janelle Fullbright ᎠᏗᏍᎬ ᎾᏍᎩ ᎾᏒᏢᎾ ᏥᎨᏒ ᎠᏂᏴᏫ ᎠᏅᏗᏍᎬ ᎡᎳᏗ ᎠᎹ ᏗᏒᏢ ᏓᏂᎾᏗᏫᏍᎬ ᎤᏍᏗ ᎵᎢ ᎤᏪᏴ, ᎾᏍᎩᏍᏊ ᏴᏓᎭ ᎤᏦᏎᏗ ᎨᏒ ᏗᎦᎾᏗᏫᏍᏗᎢ. --- ᎠᏗᏍᎬ ᎠᏂᏴᏫ ᎠᎾᏕᏲᎲ ᎾᏒᏢᎾ ᏥᎨᏒ ᏴᏓᎭ ᎠᎹ ᎦᎶᏍᎬ ᎠᏒᏢ ᎦᏚᏗᏝ ᎯᎠ ᎠᎨᏯ ᏴᏓᎭ ᏩᏍᏕᎸᏓ ᎨᏒ ᎦᏅᏗᏍᎬ ᎢᏗᏝ ᎤᎶᎯᏍᏗ ᎤᏅᏬᏗᎨ ᎨᏒ ᏂᎪᎯᎸ ᎠᏍᏛᎬ ᎢᏗᏝ ᎠᏁᎶᏗᏍᎬ ᎤᎶᎯᏍᏗ ᏩᏍᏕᎸᏗ ᎨᏒᎢ. --- “ᎠᏂᏴᏫ ᎢᎦ ᎠᎾᎵᎮᎵᎦ ᎾᎿ ᎠᏒᏢ ᏃᏊ ᎤᎵᏍᏆᏛ ᎨᏒᎢ,” ᎠᏗᏍᎬ Fullbright. --- ᎾᏍᎩ Bradley Ford ᎠᏒᏢ ᎾᏍᏊ ᏗᎾᏕᎶᏆᏍᎩ ᎤᎾᏦᏙᏗ ᎤᎶᎯᏍᏗ ᏧᏲᎱᏒ ᏧᎾᏕᎶᏆᏍᏗ ᎾᎿ ᏏᏉᏲ ᏍᎦᏚᎩ. ᏧᏲᎱᏒ ᏃᏊ ᎤᎾᏚᏓᎸᎾ ᏓᏂᏍᏕᎵᏍᎪ ᎤᎭᎸᏂ ᏧᎾᏕᎶᏆᏍᏗ ᎤᏙᏢᏒ ᎾᎿ ᎤᎦᎾᏮ ᎢᏗᏢ ᏓᏫᏍᎦᎶ ᏍᎦᏚᎩ, ᏗᎾᏕᎶᏆᏍᎩ ᏧᎾᏦᏙᏗ ᎠᎴ ᎾᎿ ᏧᏂᎸᏫᏍᏓᏁᎯ ᎠᏅᏗᏍᎪ ᎯᎠ ᎠᏒᏢ ᎠᏂᎷᎬ ᎠᎴ ᎠᎾᏂᎩᏍᎬᎢ. --- ᎾᎿ ᏕᎦᏅᏅ ᎠᎾᏓᏅᏖᎵᏙ ᎤᎾᏙᏢᎯ ᏃᏊ ᏛᎬᏂᏃᎮᏠᏟ ᏧᏂᎸᏫᏍᏓᏁᏗ ᎯᏍᎩ ᎢᏳᏟᎶᏓ ᎾᎥ Nicut ᎤᎦᎾᏮ ᏅᏃᎯ ᎾᏍᎩ ᏫᎦᏂᏴᏗᏍᎬ Kirk ᏦᏓᎸ ᎠᎴᏱᎦ Nicut ᎤᏴᏢ ᏅᏃᎯ ᎠᏎᎸᎢ. ᎯᎠ ᎤᎾᏎᎸ ᏅᏃᎯ ᏫᎦᎷᎦ ᎾᎿ Nicut ᏍᎦᏚᎩ.

--- ---
12/10/2012 04:05 PM
ᏩᏒᏓᏃᎢ – ᎾᎿ ᏅᏓᏕᏆ ᏔᎵᏍᎪ ᎦᎵᏉᎩᏁ, ᏗᎪᏪᎵᏍᎩ ᎾᎿ ᎭᏫᎾᏗᏢ ᎤᎾᏙᏢᎯ ᎨᏒ Ken Salazar ᎠᎴ ᎠᎵᏍᏕᎵᏍᎩ ᏗᎪᏪᎵᏍᎩ ᎾᎿ ᎠᏂᏴᏫᏯ ᎤᎵᏍᎨᏓ ᎠᏟᎢᎵᏙᎲ Kevin K. Washburn ᎬᏂᎨᏒ ᏄᏩᏁᎸ ᎯᎠ ᏗᏍᏓᏩᏛᏍᏙᏗ ᎦᏓ ᏓᎾᏙᎵᏍᎬ ᎣᏍᏓ ᎾᏅᏁᎵᏙᎲ ᎣᏏ ᎤᏂᏱᎸᏗ ᎠᏟᎢᎵ ᎾᎿ ᎠᏂᎯᏯ ᎦᏙᎥ, ᎧᏁᏉᏓ ᎤᏅᏌ ᏧᎾᏤᎵᎪ ᎦᏙ ᎠᎴ ᎣᏍᏓ ᎤᏟᎵᎸᏍᏗ ᎠᏕᎳ ᏗᏙᏢᏍᎩ ᏧᏃᏢᏗᎢ, ᎨᎳᏗᏍᏙᏗ ᎠᏤᎲᏍᏗᏍᎩ ᎪᎱᏍᏗ ᏗᎬᏩᏂᎸᏫᏍᏓᏁᏗ ᎨᏒᎢ. --- “ᎯᎠ ᎪᏢᎯᏌᏅ ᏛᏝᏅᏓᏗ ᎾᎿ ᎠᏏᏴᏫ ᎦᏙ ᏧᏂᎭ ᎠᎴ ᎠᏂᎳᏍᏓᏢ ᎠᎾᏓᏅᏖᎵᏙ ᏧᏂᏖᎸᏗ ᎠᏕᎳ ᎬᏩᏙᏢᏗ ᎠᎴᏗᏍᏊ ᏗᎦᎸᏫᏍᏓᏁᏗ ᎬᏩᏙᏢᏗ ᎾᎿ ᏗᏍᎦᏚᎩ ᏚᏙᏢᏒ ᎠᏂᏲᎯᎲ ᎤᎪᏛ ᎬᎪᏩᏛᏗ ᏗᎬᏩᎸᏫᏍᏓᏁᏗ ᎨᏒ ᎾᎿ ᏩᏥᏂ ᎠᏂᏴᏫᏯ ᏗᏂᎦᏘᏯ ᏗᎾᏓᏙᎵᏍᏗᏍᎩ ᎠᏂᏱᎸᏙᎲᎢ,” ᎠᏗᏍᎬ Salazar. “ ᎯᎠ ᎠᎵᏍᏆᏗᏍᎬ ᎠᎾᎳᏍᎬᏍᎬ ᎾᏍᎩ ᏭᎪᏛ ᎪᏟᏍᏗ ᎪᏪᎸ ᎪᏢᎯᏌᏅ ᎾᎿ ᎠᏂᏴᏫᏯ ᎦᏓ ᏓᎾᏓᏙᎵᏍᏗᏍᎬ ᏗᏍᏓᏩᏛᏍᏙᏗ ᎾᎿ ᎯᎦᏍᎪᎯ ᏧᏕᏘᏴᏓ ᎠᎴ ᎪᎯᏓ ᎠᏕᎶᎰᎯᏍᏗ ᎨᏎᏍᏗ ᎾᎿ ᎠᏂᏏᏴᏫᎭ ᎠᎴ ᎠᏂᏏᏓᏁᎸ ᎾᏍᎩ ᎤᎾᏚᎵᏍᎩ ᎤᏅᏌ ᎤᎾᏤᎵ ᎢᏳᎵᏍᏙᏗ ᎤᏁᏅᏒ ᎠᎴᏱᎩ ᎪᎱᏍᏗ ᎠᏕᎳ ᎦᎷᎩ ᎤᏃᏢᏗ ᎾᎿ ᎠᏂᏴᏫᏯ ᎦᏙᎢ.” --- ᎾᎿ ᎪᏟᏍᏗ ᎠᏙᏢᏍᎬ ᎣᏍᏓ ᎢᎬᏁᎸ ᏗᏍᏓᏩᏛᏍᏙᏗ ᎨᎦᏓᏅᏖᎮᎯ ᎨᏒ BIA ᎠᏟᎢᎵᏒ ᎾᎿ ᎣᏏ ᎤᏂᏰᎸᏗ ᏓᎾᏓᏙᎵᏍᏗᏍᎬ ᎦᏙ ᎾᎿ ᏂᎬᎾᏛ ᎠᏰᎵ ᎠᎾᏓᏅᏖᎵᏙ ᎤᏂᏂᏴᏒ ᎾᎿ ᎰᏩ ᎠᏰᎸᏗ. ᎾᏍᎩ ᎨᏥᎦᏘᏗᏍᏔᏅ ᎠᎾᏓᏅᏖᎵᏙ ᎾᎿ ᎯᎦᏍᎪ ᏑᏓᎵ ᎢᏳᏆᏗᏅᏓ ᎢᏳᏟᎶᏓ ᎢᎦ ᎤᎾᎦᏎᏍᏙ ᎾᎿ ᎠᏂᏴᏫᏯ ᏍᎦᏚᎩ. --- “ᎯᎠ ᎪᏢᎯᏌᏅ ᎾᏍᎩ ᎠᏍᏕᎵᏍᎩ ᎤᏩᏌ ᏗᎫᎪᏙᏗ ᎨᏒ ᎠᏂᏴᏫᏯ ᎠᏰᎵ ᎠᎴ ᎤᏃᏢᏅ ᎾᎥ ᏧᎾᏟᏃᎮᏢ ᎾᎿ ᎠᏂᎳᏍᏓᏢ ᏗᎾᏓᏘᏂᏙᎯ,” ᎠᏗᏍᎬ Washburn. “ᎯᎠ ᎠᎯᏗᎨ , ᎪᏟᏍᏗ ᎢᏳᏅᏁᎸ ᏗᏍᏓᏩᏛᏍᏙᏗ ᎪᏢᎯᏌᏅ ᎠᏂᎩᏍᎬ ᎡᏍᎦ ᎢᏳᏍᏗ ᏄᏅᏁ ᎾᎿ ᎠᏂᎾᏕᎦ ᎤᏂᏩᏍᎩ ᎣᏍᏓ ᏯᏅᏁᎵᏙ ᎦᏙ ᎾᎿ ᎠᏂᏴᏫᏯ ᏧᎾᏤᎵ ᎦᏙᎢ ᎠᎴ ᎠᎾᏁᏢᏍᎬ ᎣᏍᏓ ᎨᏒ ᎠᎴ ᏙᎯᏳ ᎾᏍᎩ ᎠᏂᎳᏍᏓᏢ ᏗᏍᎦᏚᎩ ᎠᎴᏱᎩ ᎠᏂᏏᏴᏫᎭ ᏧᏄᎪᏔᏂᏓᏍᏗ ᎤᏅᏔᏂᏓᏍᏗ ᎦᏓ ᏚᏂᎲᎢ.” --- ᎾᏍᎩᎾ ᏗᏤ ᏗᏍᏓᏩᏛᏍᏙᏗ ᎠᎵᏍᏕᎵ ᎾᏝᎬ ᎤᏂᎶᎯᏍᏔᏅ ᎠᎵᏍᏕᎵᏍᎬ ᏚᏳᎪᏛ ᎤᏂᎩᏍᏗ ᎠᎴ ᎠᎵᏌᎳᏗ ᏳᎾᏛᏁᎵᏓᏍᏗ ᎠᏂᎳᏍᏓᏢ ᎤᏅᏌ ᏚᏁᏅᏒ ᎠᏍᏓᏩᏛᏍᏙᏗ, ᎾᏍᎩᎾ ᎠᎵᏍᎪᎸᏗᏍᎬ ᎠᏁᎳ ᏩᏥᏂ ᏗᎪᎵᎦ ᎠᏂᏴᏫᏯ ᎾᏍᎩᎾ ᎤᎪᏛ ᎤᏂᎯ ᎬᏩᎾᏓᏙᎵᏍᏙᏗ ᎾᎿ ᎠᏂᎳᏍᏓᏢ ᏚᎲ ᎦᏓ. --- ᎾᏍᎩᎾ ᎢᏤ ᏗᏍᏓᏩᏛᏍᏙᏗ ᏛᏓᎴᏅᎲ ᎠᏅᏗᏍᎬ ᏦᏍᎪᎯ ᏧᏙᏓᏆᏗ ᎤᎶᏐᏅ ᏚᏂᏃᏣᏝᏅ ᎾᎿ ᏩᏥᏂ ᎤᏃᏪᎶᏗᎢ. ᎠᏍᏆᏗᏍᏗᏍᎬ ᏗᎧᎾᏩᏛᏍᏗ ᎠᏁᏢᏍᎦ ᎬᏂᎨᏒ ᎾᏍᎩ ᏕᎪᏍᎬ ᏂᎦᎵᏍᏗᏍᎬ ᎠᎢᏒᎢ, ᎾᏍᎩᎾ ᏂᎦᎵᏍᏗᏍᎬ ᎠᏎᎵ ᎢᏴ ᎨᏒ, ᎤᎶᏒ BIA ᎠᏎ ᏧᎪᎵᏰᏓ ᏗᏓᏙᎵᏍᏙᏗ. --- ᎾᎿ ᎠᏍᏓᏩᏛᏍᏙᏗ ᎾᏍᏊ ᎪᏢᏍᎦ ᎤᏓᏤᏟᏓ, ᎠᎯᏗᎨ ᎠᏍᏓᏩᏛᏍᏗ ᎾᎿ ᏗᏂᏁᎳ, ᏧᎬᏩᎶᏗ ᎦᎷᎦ ᏚᏃᏢᏒ ᎠᎴ ᏗᏤᎲᏍᏔᏅ ᎪᎱᏍᏗ ᏗᎬᏩᏂᎸᏫᏍᏓᏁᏗ ᎨᏒ ᎾᏃ ᎬᏙᏗ “ᏌᏊ ᏂᎦᎥᎢ” ᎠᏂᎷᎯᏍᏗᏍᎬ ᎾᏍᎩ ᎾᏛᏁᎲ ᎤᎾᏙᎵᏓ ᎾᎿ ᎠᏂᏴᏫ ᏏᏓᏁᎸ ᎾᏍᎩᏯ ᎤᎾᏙᎵᏓ ᎾᎿ ᎤᏔᎾ ᎤᏃᎴ ᎠᏂᎩᏍᏗᏍᎩ ᎠᏎᎸᎯ ᎨᏒᎢ. --- ᎾᏍᎩ ᎢᏤ ᎠᏂᎩᏍᎬ ᎠᏁᏢᏍᎦ ᏦᏍᎪᎯ ᏧᏙᏓᏆᏓ ᎢᎪᎯᏓ ᎾᎿ BIA ᎤᏅᏗ ᏚᏄᎪᏔᏅ ᎾᎿ ᏧᎾᏤᎵᎪ ᎤᎾᏓᏙᎵᏍᏙᏗ, ᎤᏓᏙᎵᏍᏙᏗ ᎠᏙᎵᏓ ᎦᏙᎥ, ᎠᎴ ᎠᎦᏘᏗᏍᏙᏗᎢ. ᎾᏍᎩᎾ ᎠᏕᎳ ᎠᏙᏢᏍᎦ ᎤᏂᎩᏍᏗ ᎾᏍᎩᎾ, BIA ᏳᏂᎭ ᏑᏓᎵᏍᎪ ᏧᏙᏓᏆᏗ ᎤᏂᎪᎵᏰᏗ ᏗᏓᏙᎵᏍᏙᏗ ᎠᎴ ᎠᏙᎵᏓ ᎤᏓᏙᎵᏍᏙᏗᎢ. ᎾᏍᎩᏃ BIA ᏄᏍᏆᏛᎾ ᏱᎩ ᏓᎪᎵᏰᏍᎬ ᎾᏍᎩ ᏗᏓᏙᎵᏍᏙᏗ ᎪᏪᎵ ᏗᎪᏪᎵ ᎾᏍᎩᎾ ᎠᏟᎶᎥ, ᎾᏍᎩ ᏓᏝᎥ ᎪᏪᎵ ᏧᎶᎯᏍᏗ ᎢᏳᎵᏍᏙᏗ.

--- ---
12/10/2012 08:52 AM
ᏓᎵᏆ, ᎣᎦᎵᎰᎹ.– ᎠᎾᏓᏴᎳᏗ “ᏣᎳᎩ ᎧᏁᎢᏍᏗ ᎠᎹ” ᎾᎿ ᏚᏂᏲᏏ ᏴᏫ ᎤᏂᎪᏩᏛᏗ ᎾᎿ ᎣᏂ ᏅᏓᏕᏆ ᎧᎸᎢ ᎾᎿ ᎢᏧᎳ ᏔᎳᏏ ᎠᎴ ᏓᎵᏆ. --- ᎠᎾᏓᏴᎳᏗᏍᎬ ᏓᏟᎶᏍᏓ ᎠᏂᏣᎳᎩ ᎠᎴ ᎠᏂᏣᎳᎩ ᏂᎨᏒᎾ ᎢᏧᎳᎭ ᏚᏂᎸᏫᏍᏓᏁᎯ ᎠᏃᏢᏍᎩ ᎠᎹ ᎤᎶᎯᏍᏗ ᎾᎿ ᏣᎳᎩ ᏍᎦᏚᎩ ᎤᎭᎸᏂᎢ ᏐᏁᎳᏚ ᎢᏍᎪᎯᏧᏈ ᏁᎵᏍᎪᎯ ᏧᏕᏘᏴᏌᏗᏒᎢ. --- ᏚᎾᏙᎵᏤᎸ ᎾᏍᎩ Circle Cinema’s website, nonprofit ᎠᎴ ᎤᏅᏌ ᎤᎾᏓᏅᏖᏗ ᎤᎾᏙᏢᎯ ᏧᎾᏓᏴᎵᏙᏗ ᏧᏃᏢᏗ ᎾᎿ ᏔᎳᏏ, ᎯᎠ ᏧᏃᏢᏅ “ᎤᎾᎵᏐᏴᏍᏛ ᎯᎠ ᏂᏧᎾᏛᏁᎸᏍᏔᏅ ᎤᏂᎲ ᎠᏁᎯᏯ ᎠᏂᏴᏫ ᎠᎴ ᎤᏂᏲᎲ ᎬᏩᎾᎵᏍᏕᎸᏗ ᏱᎩ ᎾᏂᎥ ᎤᏂᎪᏩᏛᏗ ᎠᏁᎯᏯ ᎠᏂᏴᏫ.” --- ᏚᎾᏙᎵᏤᎲ ᎾᎿ Internet Movie Database website, ᎯᎠ ᏣᏓᏴᎵᏛᏍᎩ ᎧᏃᎮᎯ “ ᎤᎴᏂᏙᎸ ᏄᏍᏛ ᎪᎵᎬᎢ Wilma Mankiller ᎠᎴ ᎧᎵ ᏣᎳᎩ ᎣᏍᏓ ᏂᎬᏁᎵᏙᎯ Charlie Soap, ᎾᏍᎩ ᏚᎵᎪᏁᎸ ᎤᏦᏎᏗ ᏧᎾᏠᏏᏓᏍᏗ ᎨᏒ ᎠᏃᏢᏍᎬ ᏓᎳᏚ ᏳᏟᎶᏓ ᎠᎹ ᎤᏪᏓᏍᏗ ᏓᏅᏗᏍᎬ ᏍᎦᏚᎩ ᎠᎾᏓᎵᏍᎪᎸᏗᏍᎩ ᏧᏂᎸᏫᏍᏓᏁᏗᎢ.” --- ᎾᎿ ᏧᎾᏓᏴᎵᏙᏗ ᏅᏓᏕᏆ ᏔᎵᏍᎪᎸᏁ ᎠᎵᏍᏚᎢᏍᎬ ᎢᎬᏱ ᎤᏂᎪᏩᏛᏗ ᎾᎿ Dream ᏧᎾᏓᏴᎵᏙᏗ ᎠᎭᏂ ᏓᎵᏆ, ᎠᏁᎳᏗᎪ, ᎤᏠᏯᏍᏗ Charlie Soap, ᎤᎾᏛᏛᎮᎸᏅ ᎠᎴ ᎤᏂᏃᎮᎸ ᎤᏂᎲ ᎤᎾᏓᏴᎵᏙᏗ ᏏᏊ ᏄᎾᏓᏴᎳᏔᏅᎾ. --- “ᏌᏊ ᎢᏳᏓᎴ ᎤᏚᎵᏍᎬ Wilma ᎯᎠ ᎠᏓᏴᎵᏙᏗ ᎤᏂᎲ ᎾᏍᎩ ᎤᏂᎦᎵᏍᏓᏗᏍᏙᏗ ᎠᏂᏴᏫ ᎾᎿ ᎠᏁᎯᏯ ᎠᏁᎲ ᎠᎴ ᎤᏅᏙᏗ ᎤᏂᎲᎢ,” ᎠᏗᏍᎬ ᎣᏟ. “ᎾᏍᎩᏃ ᎤᏚᎵᏍᎬ Wilma ᎤᎾᏕᎶᎰᎯᏍᏗ ᎠᏂᏴᏫ ᎡᎶᎯ ᏂᎬᎾᏛ ᎾᏍᎩ “ᎡᎵ ᎢᎬᏛᏗ ᎨᏒ ᎢᏳᏍᏗ ᏣᏚᎵᏍᎬ ᎢᏳᏃ ᏌᏊ ᏱᏗᎦᎸᏫᏍᏓᏁᎵ.” --- Moses Brings Plenty ᏚᏁᎶᏅ ᏚᏓᏟᎶᏍᏛ ᎣᏟ ᎾᎿ ᎤᎾᏓᏴᎵᏙᏗ ᎠᏃᏢᏍᎬᎢ. Brings Plenty ᎾᏍᎩ Oglala Lakota ᎠᏓᏴᎵᏛᏍᎩ, ᏗᏓᏴᎵᏙᏗ ᎠᎴ ᎠᏛᏁᎵᏍᎩ ᎠᎴ ᏗᏁᎶᏗᏍᎩ ᎠᎱᎵ ᏄᏍᏛ ᏚᎾᏁᎶᏔᏅ ᏧᏩᎪᏔᏅᏍᏛᎢ ᎠᎴ ᏗᎧᏃᎩᏍᎩ ᎾᏍᎩᎾ Pine Ridge reservation ᏧᎦᎾᏮ ᏓᎪᏓ. --- Brings Plenty ᎤᏛᏅ ᎢᎬᏱ ᎤᏛᎦᏂ ᎯᎠ ᎠᏓᏴᎵᏙᏗ ᏛᏃᏢᏂᏒ ᎣᎦᎵᎰᎹ ᎤᏍᏆᏂᎪᏎ ᎾᏗᎦᎵᏍᏙᏗ ᏌᏊ ᎢᏳᏩᎪᏛ ᎤᎶᏎ ᎣᎦᎵᎰᎹ City ᎦᏚᎲ ᎠᎴ ᎠᏓᏅᏖᏍᎨ ᎾᎿ ᎤᏂᏩᏛᏗ ᎤᏃᏢᏗ ᎯᎠ ᎢᏳᏍᏗ ᎤᎾᏓᏴᎵᏙᏗ. --- “ᏓᎵᏆ ᎤᎾᏛᏅ, Ꮭ ᎢᎴᎯᏳ ᎠᏇᏙᎸ ᏱᎨᏎ ᏓᎵᏆ. ᏓᏨᏃᎯᏎᎵ, ᏕᏨᏛᏳᎨᏎ ᎢᏥᏏᏴᏫᏈᏳᎭ ᏅᏗᎦᎵᏍᏙᏗ ᎯᎠ ᎤᏬᏚᎯ ᎨᏒ ᎯᎠ ᏙᏱᏗᏢ ᎦᏚᎲᎢ,” ᎤᏛᏅᎢ. “ᏧᏃᎯᏎᎸ Charlie ᎢᎦ ᎤᏬᏚᎯ ᎤᏙᏢᏒ ᎢᏤᎲ ᎠᎴ ᎠᏂᏴᏫ ᎠᎭᏂ…… ᎠᏇᏅᏒ ᏥᎨᏐ ᎠᏆᏓᏅᏓᏛ. ᎠᎴ ᏓᎵᏆ, ᏙᎯᏳ ᎢᏣᏢᏇᏍᏗ ᎾᏍᎩ ᏅᎵᏍᏔᏅ ᎠᎭᏂ.” --- ᎤᏁᏉᎥ ᎯᎠ ᏗᏓᏴᎵᏙᏗ ᏥᎩ Ꮭ ᏙᎯᏳ ᎠᏁᎯᏯ ᏓᏁᏩᏗᏒ ᎠᎴ ᎠᏂᏴᏫᏯ ᎠᏂᏴᏫ ᎤᏅᏌ ᏱᎩ, ᎾᏍᎩᏍᎩᏂ ᎠᏓᎨᏳᏗ ᎠᎴ ᏗᏓᏙᎵᏍᏗ ᎨᏒ ᎠᎪᏩᏛᏗ ᎯᎠ ᎠᏓᏴᎵᏛᏍᎬ ᎠᎴ ᏧᏓᎴᏅᏓ ᎾᏍᎩ ᏂᎦᎵᏍᏗᎭ. --- “ᎯᎠ ᎬᏚᏫᏍᏔᏅ ᏧᏂᏣᏔᏊ ᎠᏂᏴᏫ, ᎾᏍᎩ ᎠᏂᏴᏫ ᎨᏒᎢ, ᎠᎴ ᎡᎵᏊ ᏧᏓᎴᏅᏛ ᎪᎱᏍᏗ ᎢᎬᏩᎵᏍᏙᏗ ᎨᏒ ᏂᎦᏓ ᏱᎩᎷᏣ ᎠᎴ ᏱᏗᎦᏓᎫᏍᏛᎾ ᎾᎿ ᎣᏍᏓ ᎨᏒᎢ,” ᎠᏗᏍᎬᎢ Brings Plenty. --- ᎾᏍᎩᏃ ᏗᎫᎪᏔᏅᎢ ᏗᏲᎯᏍᏗ ᎯᎠ ᎠᏓᏴᎵᏙᏗ ᎾᎿ ᎠᎹᏱᏟ ᏂᎬᎾᏛᎢ ᎠᎴ ᏧᏔᏂ ᏕᎦᏚᎲ ᎠᎴ ᏧᏍᏗ ᏕᎦᏚᎲ ᏗᎬᏩᎾᏗᏫᏍᏓ ᎠᏂᏴᏫᏯ ᏚᏂᏚᎲᎢ ᎾᎿ ᏔᎵ ᏯᎦᏴᎵ ᏦᎦᏚ ᎤᏕᏘᏴᏌᏗᏒᎢ. ᎾᏍᎩᏃ ᎯᎠ ᏓᎾᏓᏴᎳᏗᏍᎬ ᎠᏂᏍᏆᏙᏅ, ᏫᏚᎾᏓᏁᏗ ᎨᏎᏍᏗ ᎾᎿ ᏓᎾᏓᎾᏅ ᏧᏂᏩᎯᏍᏗᎢ, ᎠᏠᏯᏍᏗ Wal-Mart. --- ᎤᎪᏛ ᎠᏕᎶᎰᎯᏍᏗ ᏲᏚᎵ ᎾᏍᎩ ᎤᎾᏓᏴᎵᏙᏗ, ᏪᏓᏍᏗ Facebook page ᎠᎴ Wilma P. Mankiller website at www.wilmamankiller.com .

--- ---
12/05/2012 08:29 AM
ᏔᎵᏏᎢ,ᎣᎦᎳᎰᎹ.- ᏧᏁᎳ ᎢᏯᏂᎢ ᏣᎳᎩ ᎠᏰᎵ ᎠᏁᎳ ᏙᏛᎾᏁᎶᏂ ᏁᏩᏗ ᎠᏂᏴᏫᏯᎢ ᎠᎾᏴᏖᏍᎩ ᎠᎾᎳᏍᎦᎵᏍᎩ 1920s ᏣᏁᎧᎮᎢ ᎾᏍᎩᏃ ᏛᎾᏤᎸᏂ ᎾᎿ ᏛᏓᏛᏴᎳᏔᏂ “ᏧᎾᏁᎶᏗᎢ ᎠᏁᎯᏴ ᎤᏁᏥ,” ᎥᏍᎩᏱ ᎧᎸᎢ ᎠᎾᏛᏴᎳᏗᏍᎨᏍᏗ . --- ᏂᎦᏓᏃ ᎠᎾᏛᏁᎵᏍᎩ ᎠᎾᏴᏖᏍᎩ ᎠᎾᎳᏍᎦᎵᏍᎩ ᎢᎬᏱᎢ ᏚᎾᏠᏎᎢ ᎠᎴ ᎤᎾᎵᎩᏌᏁᎢ ᎾᎯᏳ ᎥᏍᎩᏱ 2 ᎥᎿ ᎠᏂᏲᏍᎩᎢ ᎤᎾᏛᏁᎵᏗᎢ. ᎾᏃ ᏗᏛᏴᎳᏙᏗ ᎧᏃᎮᎭ ᎤᏠᏱᏊ 1925 ᏥᎨᏒᎢ ᏄᎾᏛᏁᎸᎢ ᏁᏩᏛ ᎠᏂᏴᏫᏯᎢ ᏫᏓᎾᏤᏢᎢ ᎠᎾᏯᏅᏤᏍᎩ ᎠᎾᎳᏍᎦᎵᏍᎩ ᎠᎾᏁᏦᏍᎩ ᎤᎾᏓᏡᎬᎢ ᎠᎴ ᎯᎠ ᎬᏍᏓᏩᏛᏍᏗ ᎤᏤᎵᏓᎭ ᏗᏓᏟᎶᏍᏗᏍᎩ Celia Xavier ᎠᎴ ᎧᎵᏬᎯ ᎠᏓᏁᏢᏅᎢ ᏗᏓᏴᎳᏗᏍᎩ. --- ᏂᎦᎥᏊᏃ, 13 ᎠᏁᎯᏴᎢ ᎠᎹᏰᎵ ᎠᏁᎯ ᎠᏂᏍᎦᏯ ᏧᎾᎿᏬᏍᏗ ᏧᏂᏰᏫᏍᏗᎢ ᏕᎨᎦᏟᎶᎥᎢ ᎠᎴ Xavier ᎠᎴ ᏧᏓᏘᎿᎢ Wade Weller (Caddo), ᎾᏍᎩ ᏙᎦᎨᏲᏂ ᎢᏳᎾᏛᏁᏗ ᎤᎾᏁᏦᏗᎢ ᎾᏍᎩᏃ ᏙᏛᏅᏔᏂ ᎥᎿ ᏓᎾᏟᎶᏍᏔᏅᎢ. --- ᎣᎦᏚᎵᎲᏃ ᏙᏥᎪᏗᎢ ᏗᎾᏁᎶᎲᏍᎩ ᎥᎿᎢ ᎠᎴ ᏦᏤᏲᏗᎢ ᏧᏂᎦᏘᎴᏍᏗᎢ ᎠᎴ ᎤᏂᎭᎷᎩᏍᏗᎢ ᏗᏁᎶᏙᏗᎢ ᎤᏠᏱ ᏥᎾᎾᏛᏁᎲᎢ ᎾᎯᏳᏥᎨᏒᎢ ᎠᎴ ᎤᎾᏓᏡᎩ ᏧᏂᏖᏆᎶᏍᏗᎢ ᎠᎴ ᏗᎨᎦᏟᎶᏍᏙᏗᎢ ᎤᎾᏓᏡᎬᎢ,” ᎠᏗᏍᎬᎢ Weller. ᏕᎧᏃᎮᏍᎬᎢ 13 ᎢᏯᏂᎢ ᏗᎾᏁᎶᎲᏍᎩ ᎾᏍᎩ ᏁᏩᏗ ᎠᏂᎬᏫᏯᎢ ᎤᎾᏓᏡᎬᎢ ᎠᎾᏯᏅᏖᏍᎩ ᎠᎳᏍᎦᎵᏗ ᏧᏁᎳ ᎢᏯᏂᎢ ᎠᏂᏣᎳᎩ. ᏣᎳᎩᎯ ᎠᏰᎵ ᎨᎳ Kiah Smith,ᎾᏍᎩ ᏌᏉ ᏗᏁᎶᎲᏍᎩ ᎾᎯᏳᎢ ᏤᎮᎢ ᏛᏤᎸᏂ, ᎢᎧᏃᎮᎭ ᎾᏍᎩ ᎤᏬᏪᎳᏅᎢ ᎪᏪᎵ ᎧᏃᎮᏍᎩ Haskell ᎠᎾᏴᏖᏍᎩ ᎠᎳᏍᎦᏟᏗ 1920s, ᎾᏍᎩᏃ ᎠᏠᏯᏍᏗ ᏁᏩᏗ ᎠᏂᏴᏫᏯᎢ ᎧᏃᎮᏢᏍᎩ. --- ᎪᎱᏍᏗ ᎣᏍᏓ ᏱᎦᎵᏍᏗᏍᎩ ᎬᏂᎨᏒᎢ ᏂᏙᏨᏁᏗᎢ ᏗᎾᏛᏍᎩ ᎠᏁᎯᏯᎢ ᏗᏂᏲᏟ ᏄᏍᏛᎢ ᏌᏉ ᏗᎦᎸᏫᏍᏓᏁᏗᎢ ᎠᎴ ᎢᎦᏓᎵᏁᎯᏛᎢ ᎠᎴ ᏂᎪᎯᎸᎢ ᎣᏍᏓ,” ᎠᏗᏍᎬᎢ. ᏣᎳᎩᎯ ᎠᏰᎵ ᎨᎳ Johnny Murphy ᎢᎧᏃᎮᏍᎬᎢ ᎤᎦᏛᏓᏁᎲᎢ ᎾᏍᎩ ᎠᏓᏴᎳᏛᏍᎩ ᏅᏗᎦᎵᏍᏙᏗᏍᎬᎢ ᎬᏂᎨᏒᎢ ᎾᏅᏁᎲᎢ “ᎤᎵᏍᎨᏓ ᎧᏃᎮᏢᏅᎢ ᎾᏍᎩ ᎨᏥᏃᎮᏍᎬᎢ ᎠᏁᎯᏴ ᎠᎹᏰᎵ ᎠᏁᎯ” ᎠᎴ ᎣᏍᏓ ᎤᏰᎵᏒᎢ ᏗᎠᏁᏦᏂᏒᎢ. “ᏏᏊ ᎠᏊᏛᏅᏍᏓ ᎤᎾᏁᏦᏗᎢ ᎠᏇᏓᏍᏗᎢ. ᎠᏆᏅᏖᏍᏗ ᎥᏝᏃ Ꮩ ᏱᏙᏣᏁᎶᎲᏍᎨᏍᏗ, ᎠᏎᏃ ᏙᏳ ᎣᏍᏓ ᎨᏎᏍᏗ ᏗᎿᏬᏍᏗᎢ ᎠᎴ ᎤᎵᏍᎨᏓ Ꮓ ᎨᏎᏍᏗ ,” ᎠᏗᏍᎬᎢ. ᎥᏍᎩᏱᏃ ᎧᎸᎢ ᎤᎾᏓᏡᎬᎢ ᎨᎦᏚᎵᏍᎬᎢ ᏧᎾᎿᏬᏍᏗᎢ ᎤᎾᎵᎩᏐᏗᎢ ᏧᎾᏁᎶᏙᏗᎢ ᎾᏍᎩ ᏕᎨᎦᏟᎶᏍᏙᏗ ᎤᏩᎬᏗᏗᏒᎢ ᎾᎯᏳᎢ ᎧᎸᎢ. ᎠᏎᏍᎩᏂ, Xavier ᎢᎧᏃᎮᏍᎬᎢ. ᎠᎴᏍᏊᎢ ᎠᏎᎢ ᎣᎩᏁᏍᏗ ᏂᎦᎵᏍᏗᏍᎨᏍᏗ .” --- ᎠᏂᏏᎨᏴᏫᎭᏃ ᎤᏂᎦᏛᎲᏍᎨᏍᏗ Ꮎ ᎠᏛᏴᎳᏛᏍᎩ ᎠᎴ ᎤᏁᎳᏗᏍᏗᎢ, ᎦᏬᏂᎲᏍᏗᎢ ᏱᎩ ᎠᎴ ᎪᎱᏍᏗ ᏄᏓᎴᎢ ᏱᎩ, ᎤᏂᎪᎵᏰᏗᏊ ᎨᏎᏍᏗ Face-book ᎤᏆᏓᏛᎢ ᎾᏍᎩ ᏗᏓᏴᎳᏗᏍᎩ face-book ᎤᏆᏓᏛᎢ ᏁᏩᏗ ᎠᏂᏴᏫᏯᎢ ᏗᏓᏴᎳᏗᏍᎩᎢ ᎠᎴ www.playgroundofthenativeson.com ᎾᏍᎩᏃ Ꮎ ᎪᏪᎵ ᏧᏂᎴᏔᏅᎢ, ᎯᎠᏃ ᎠᏓᏴᎳᏗᏍᎩ ᏥᎩ ᏚᏂᎩᏒᎩ ᎠᏕᎳ ᎤᎵᏍᎪᎵᏔᏅᎢ Osage Nation. ᎠᏎᏍᎩᏂ,ᎠᏕᎡᏃ ᎠᎵᏍᎪᎵᏙᏗ ᏲᏚᎵᎭ ᎾᏍᎩᏃ ᏫᏓᏗ ᎾᎿ Osage Nation Foundation ᎾᏍᎩ ᏧᎾᏟᎶᏍᏙᏗᎢ Ꮎ ᏗᏓᏴᎳᏗᏍᎩ, ᎾᏍᎩ ᎤᏂᎾᏄᎪᏫᏒᎢ ᏗᏂᎴᏗᏍᎩ. --- ᎾᏍᎩᏃ Osage Nation Foundation, ᎢᎦᏓ ᎠᏕᎳ ᎤᎾᎵᏍᎪᏟᏔᏅᎢ, ᎠᎴ ᏓᏂᎩᏍᎨᏍᏗ ᎤᎾᎵᏍᎪᏟᏔᏅᎢ Fully Founded Films ᎤᎵᏍᏕᎸᏙᏗ. ᏲᏚᎵᏃ ᏫᏓᏗᎢ ᎠᏕᎳ Osage Nation Foundation ᏧᏂᎩᏍᏗ ᏱᏂᎬᏁᎳ ᎠᎴ playground to P.O. Box 92777, Southlake, TX 76092. ᎠᎴ ᏗᏟᏃᎮᏗᎢ, ᏫᎦᏙᏗ (405) 415-0383 ᎠᎴ ᎬᏙᏗ ᏆᏂᏲᏍᏗ ᎠᏕᎳ ᎠᏎᏍᎩ. --- ᎾᏍᎩᏃ Osage Nation Foundation ᎾᏍᎩᏃ nonprofit ᎤᎾᏓᏡᎬᎢ ᎾᏍᎩ ᎬᏂᎨᏒᎢ ᎾᏅᏁᎯ ᎾᏍᎩ ᎪᎱᏍᏗ ᎤᏙᎷᏩᏛᏗᎢ Osage reservation ᎠᎴ ᏗᏍᎦᏚᎩ ᎤᎾᏚᏓᎵ Osage Nation. ᎩᎶᏃ ᎪᎱᏍᏗ ᏳᏚᎵᎠ ᎤᏃᎮᏗᎢ ᎠᎴ ᎪᎱᏍᏗ ᏳᎭ ᎨᏥᏃᎮᏍᎩ ᎤᎾᏓᏡᎬᎢ ᏱᏩᏂᏃᎯᏏ Xavier ᎾᎿᎢ Films Face-book ᎤᏆᏅᏓᏛᎢ.

--- ---
12/04/2012 02:42 PM
ᏓᎵᏆ, ᎣᎦᎳᎰᎹ. – ᎾᏍᎩᏃ ᎤᎾᏑᏰᏎᎢ ᎯᎠ ᎠᎨᏯ ᎾᏍᎩ ᎢᏤᎢ ᎠᎴ ᎤᏙᎷᏩᏛᏗᎢ ᏗᏂᏲᏟ ᏓᏂᏅᏙᎬᎢ ᏧᎾᎦᏎᏍᏗ ᎤᏙᏢᎲᎯ. ᏣᎳᎩᎯ ᎠᏰᎵ ᎠᎦᎾᎦᏘ. Mechelle Speed ᎬᏂᎨᏒ ᎾᏅᏁ ᎥᎿ ᎢᎬᎾᏕᎾ ᎠᏂᏴᏫᏯ ᎠᏰᎸᎢ ᏄᏛᎿᏕᎬᎢ ᏗᏂᏍᏍᏕᎵᏍᎩ ᎠᏓᏴᎳᏗᏍᎩ. “ᎾᏍᎩᏃ ᏪᏋᎢ ᎤᏂᎸᏉᏙᏗ ᏣᎳᎩᎯ ᎠᏰᎵᎢ,” ᎠᏗᏍᎬᎢ Speed. “ ᎥᏝ ᎤᏤᏟᏓᎠᏟᎶᎥᏊ ᏗᎦᎵᏫᏍᏓᏁᏗᎢ ᏘᎦᏚᎵᎠ, ᎠᏎᏃ ᎣᎦᏚᎵᎬ ᎾᏍᎩ ᎢᏲᎦᏛᏁᏗᎢ ᏗᎦᎸᏫᏍᏓᏁᏗᎢ.” --- ᎾᏍᎩᏃ IHS ᏥᏧᏙᏢᎭ ᎾᎿ Albuquerque N. M., ᎬᏂᎨᏒ ᎾᏅᏁᎮᏍᏗ Speed ᎠᎴ Ꮎ ᎤᏂᎸᏉᏗ ᎠᎹ ᎤᎵᏥᏓ ᏓᏂᏩᏩᏙᎬᎢ ᏗᎫᏢᏍᎩ ᏅᏬᏘ ᎠᏍᏓᏩᏛᏍᏗ ᎾᏍᎩᏃ ᎥᎿᎢ ᎤᎵᏍᏕᎸᏗ ᎢᎩ. IHS ᏄᎬᏫᏳᏌᏕᎩ ᎤᏚᎩ ᎤᏅᏐᎢ ᎬᏂᎨᏒᎢ ᎢᏳᏅᏁᏗᎢ Speed ᎤᏤᎵᎢ ᎠᏍᏓᏩᏛᏍᏗ ᎠᏂᏐᎢ ᏓᏂᎳᏍᏓᏢᎢ ᎬᏂᎨᏒᎢ ᏱᎾᏅᎦ ᎾᏍᎩ ᏄᎵᏍᎨᏗᏴᎢ ᎾᏍᎩ ᏴᎬᏗᎭ ᎠᎹ ᎤᎵᏥᏓ ᏛᎦᏅᏙᎬᎢ ᏅᏬᏘ ᎦᏅᎵᏰᏗ ᏦᎢ ᎠᎴ ᏅᎩ ᎢᏳᏩᎬᏘ ᎤᏕᏘᏴᏓ ᏳᏓᎵ ᏯᎦᏲᎵᏃ ᏱᏚᏂᏲᏤᎭ ᏗᏂᏲᏟ ᏓᏂᏙᎬᎢ. IHS ᏄᏂᎬᏫᏳᏒᎢ ᏄᏂᏪᏎᎢ ᎾᏍᎩᏃ ᏣᎳᎩᎲ ᎠᏰᎵ ᎠᎦᏲᎵᎢ ᏗᏂᏲᏟ ᏚᏂᏲᏤᎢ ᎠᏂᏙᎬᎢ ᏏᏅ ᏂᎬᎾᏛᎢ ᏚᎾᏎᏍᏛᎢ ᏗᏂᏲᏟ ᏗᎾᏕᎶᏆᏍᎩ ᎾᏍᎩᏃ ᏅᏗᎦᎵᏍᏙᏗᏍᎬᎢ Speed ᎤᏬᎷᏩᏛᏓ ᎠᏍᏓᏩᏛᏍᏗ. --- “ᎠᎦᎾᎦᏘ. Mechelle Speed ᏚᎸᏫᏍᏓᏁᎰᎢ ᏓᏍᏕᎵᎲᎢ ᎩᎳ ᎠᎾᎴᏂᏍᎩ ᏗᎾᏕᎶᏆᏍᎩ ᎤᎾᏙᏢᏒᎢ ᎡᎵᏃ ᎾᏊ ᏞᎩ ᏂᏓᏍᏕᎵᎰᎢ. ᎤᏤᎵ ᎠᎹ ᎤᎵᏥᏓ ᏓᏂᏙᎬᎢ ᏅᏬᏘᎾᏍᎩᎾ ᏫᏓᏤᎸ ᏃᏊ ᏂᎬᎢ ᎠᏰᎵᎯ, ᎾᏍᎩᏃ ᎣᏣᎦᏎᏍᏗ ᏚᎸᏫᏍᏓᏁᎸ ᏄᏛᏁᎸ ᎾᏍᎩ ᏗᏐᎢ IHS ᎠᎴ ᏓᏂᎳᏍᏓᏢᎢ ᏧᎾᏙᏢ ᎤᏠᏯ ᎢᎬᏩᎾᏛᏗ ᎾᏍᎩ ᏧᎾᏤᎵ ᏗᏂᏲᏟ,” ᎠᎦᎾᎦᏘ. Timothy L. Ricks, HIS ᏔᎵᏁ ᎠᏓᎴᏁᎯ ᎠᎵᏍᏛᏡᏍᎩ ᎾᎿ ᎢᎬᏱ Childhood Caries Collaborative, ᎤᏛᎾᎢ. --- ᎯᎠ ᎠᏓᏴᎳᏗᏍᎩ ᎾᏍᎩ ᏌᏊ ᎤᏃᏢᏅ ᎾᎿ ᏅᎩ ᎨᏒ IHSᎢ ᎠᎴ ᏙᏛᎾᏓᏴᎳᏔᏂ ᎾᎿ IHS ᏚᏙᏢᏒ ᎬᎾᏕᎾ. ᎾᏃ ᏗᏐᎢ ᏦᎢ ᏕᎧᏃᎮᎯ ᏗᏐᎢ ᎥᏳᎩ ᏧᏓᎴᏅᏓ ᎠᏓᏅᏖᏗ ᎦᎷᎬ ᎠᏁᎯᏯ ᎠᎹᏱᏟ ᎠᎴ ᎢᏯᏛᏗ ᎢᏳᏍᏗ ᎠᏟᎶᎯᎲᎢ ᎥᏳᎩ ᎨᏒᎢ. --- Speed’s ᏚᎸᏫᏍᏓᏁᎸ ᎾᎿ ᏓᏂᏲᏟ ᏓᏂᏅᏙᎬ ᏧᏂᏍᏕᎸᏙᏗ ᏧᏂᏲᏤᏗ ᏂᎨᏒᎾ ᎾᏍᏊ ᎬᏂᎨᏒ ᏂᏓᏰᎬᏁᎵ ᎾᎥᏂᎨᏍᏗ ᎾᏍᎩ ᏗᏂᏲᏟ Advocate of the Year by the CN Early Childhood Unit. ᎯᎠ ᎤᎾᏓᏡᎬ ᎬᏬᎵᏨ ᎾᏍᎩ ᏓᏂᏅᏙᎬ ᏧᏂᏲᏤᏗ ᏂᎬᏒᎾ ᏚᎸᏫᏍᏓᏁᎸ ᏗᏂᏲᏟ ᎤᎬᏩᏟ ᎾᎿ ᏣᎳᎩᎯ ᎠᏰᎵ ᎢᎬᏱ ᎠᎾᎴᏂᏍᎩ ᏗᎾᏕᎶᏆᏍᎩ ᎤᎾᏙᏢᎯ.

--- ---
11/20/2012 01:40 AM
Denver – ᎾᎿ ᎠᎹᏰᏟ ᎠᏂᏴᏫᏯ ᎦᎸᎳᏗ ᏧᎾᏕᎶᏆᏍᏗ ᎤᎾᎵᏍᏕᎸᏙᏗ ᎾᏍᎩ ᎾᏝᎬ ᏚᏂᎩᏒ ᏌᏊ ᏯᎦᏴᎵ ᎢᎦ ᏕᎨᏥᏁᎴ ᎾᎿ ᎤᏅᏔᏂᏓᏍᏗ ᎠᎴ ᏗᎾᏕᎶᏆᏍᎩ ᎤᎾᎵᏍᏕᎸᏙᏗ. --- “USA ᎤᎾᎵᏍᎪᎸᏔᏅ ᎾᏍᎩ ᏩᎦᎸᎳᏗᏴ ᏧᎾᎵᎪᎯ ᏓᏂᏍᏕᎵᏍᎪ ᏧᏂᏍᏕᎸᏙᏗ ᎠᏁᎯᏯ ᏓᎾᏕᎶᏆᏍᎬ ᎤᏅᏙᏗ, ᎠᏙᏢᏍᎦ ᎾᎿ ᎦᎸᎳᏗ ᏧᎾᏕᎶᏆᏍᏗ ᏧᏂᏍᏆᏗᏍᏗ ᎤᏂᏁᏍᏗ ᎪᏪᎵ ᎤᎾᎵᏍᎪᎸᏓᏁᎯ ᎣᏍᏓ ᏧᏂᎸᏫᏍᏓᏁᏗ ᎾᎿ ᏗᏍᎦᏚᏯ ᏕᎪᏢᏒᎢ, ᎾᎿ ᎠᏂᎦᏲᏟ ᎡᎵᏊ ᏗᎬᏩᎾᏕᎶᏆᏍᏗ ᎦᎸᎳᏗ ᏧᎾᏕᎶᏆᏍᏗ ᏄᏠᏯᏍᏛᎾ ᏧᎬᏩᎶᏗ ᎠᏓᎵᏍᎦᏍᏙᏗ,” AICF ᏄᎬᏫᏳᏒᎢ ᎠᎴ CEO Dr. Cheryl Crazy Bull ᎠᏗᏍᎬᎢ. “ ᎢᏓᎵᎮᎵᎪᎢ ᎾᏍᎩ ᏂᎬᏂᏱᎵᏊ ᏓᏂᏍᏕᎵᏍᎬᎢ ᎠᎴ ᎤᎾᏚᏓᎸ ᎾᎿ ᎠᏂᏴᏫᏯ ᏧᎾᏕᎶᏆᏍᏗᎢ.” --- ᎠᏰᏟᎢᏴ ᎠᎵᏍᎪᎸᏔᏅ ᎠᏂᏁᎰ AICF ᎠᏡᏴᏔᏅ ᏧᏂᏍᏕᎸᏓ ᎠᏕᎳ ᎠᏙᏢᏍᎬ ᎬᏂᎨᏒ ᎢᏳᎵᏍᏙᏗ ᎾᎿ AICF ᎠᎴ ᎤᏂᏟᏐᏗ ᏗᎾᏕᎶᏆᏍᎩ ᏧᏂᏍᏕᎸᏙᏗ ᎾᎿ ᎠᏁᎯᏯ ᏗᎾᏕᎶᏆᏍᎩ ᏓᎾᏕᎶᏆᏍᎬ ᎠᎳᎦᎵᏍᏓᏢ ᎦᎸᎳᏗ ᏧᎾᏕᎶᏆᏍᏗ ᎠᎴ ᏩᎦᎸᎳᏗᏴ ᏧᎾᏕᎶᏆᏍᏗ ᏗᎬᏩᎾᏗᏫᏍᏗ ᎠᎹᏰᏟ. --- ᎤᎪᏛᏃ ᎯᎦᏍᎪ ᏯᎦᏴᎵ ᎢᎦ ᎾᏍᎩᎾ ᎤᎾᎵᏍᎪᎸᏔᏅ ᏚᏂᏁᎸ ᎤᎾᎵᏍᏕᎸᏙᏗ Richard B. Williams- ᎦᎵᏉᎩᏁ ᎤᎾᏓᏁᏟᏴᏓ ᏗᎾᏓᏘᏂᏙᎯ Endowment Scholarship, ᎾᏍᎩ ᎤᏙᏢᏅ ᎾᎿ ᏧᏂᎸᏉᏙᏗ ᏧᏩᎪᏔᏅᏒ AICF ᎤᏂᎬᏫᏳ ᎠᎴ CEO. --- “ᎾᏍᎩ ᎠᎹᏰᏟ ᎠᏂᏴᏫᏯ ᎦᎸᎳᏗ ᏧᎾᏕᎶᏆᏍᏗ ᎠᏕᎳ ᎤᏂᎲᎤᎾᏚᏓᎸᏅ ᏧᏂᏍᏕᎸᏗ ᎠᏁᎯᏯ ᏗᎾᏕᎶᏆᏍᎩ ᎢᏳᎵᏍᏙᏗ ᏄᏍᏛ ᎠᎾᏓᏅᏖᏍᎬ ᎢᏳᎾᎵᏍᏙᏗ ᏓᎾᏕᎶᏆᏍᎬᎢ,” USA ᏓᏂᏍᏕᎵᏍᎪ ᎤᏂᎬᏫᏳ ᎠᎴ CEO Carl Dalstrom ᎤᏛᏅ. “ᎾᎿ ᎨᏥᏅᏏᏓ ᏓᏙᎵᎪ ᎾᏍᎩ USA ᎤᏂᎲ ᏓᏂᏅᏍᎬ ᎠᎾᏛᏅᎢᏍᏗᏍᎬ, ᏭᏂᎷᎯᏍᏗ ᎠᎴ ᏳᎾᏛᏗ ᎾᎿ ᎦᎸᎳᏗ ᏧᎾᏕᎶᏆᏍᏗᎢ, ᎾᏍᎩ ᎦᏲᏟ ᎤᏂᎷᏤ ᎠᏕᎳ ᏗᎾᏕᎶᏆᏍᎩ, ᏗᎾᏕᎶᏆᏍᎩ ᎾᏍᎩ ᎢᎬᏱ ᎾᎿ ᏏᏓᏁᎸ ᎨᏒ ᎾᎿ ᏩᎦᎸᎳᏗᏴ ᏧᎾᏕᎶᏆᏍᏗ ᏧᏕᎶᏆᏍᏗᎢ.” --- ᎤᎪᏛ ᎪᏟᏍᏗ ᏲᏚᎵ ᎠᎭᏂ ᏪᏓᏍᏗ, www.collegefund.org .

--- ---
11/19/2012 01:03 AM
Los Angeles-- ᎾᏍᎩ Los Angles ᎦᏚᎲ/ᏍᎦᏚᎩ ᎠᏁᎯᏯ ᎠᎹᏰᏟ ᎠᏂᏴᎳᏯ ᎧᎺᏏᎾ ᎠᏂᎦᏖᏃᎯ ᎾᎿ ᎤᏂᏍᏕᎸᏗ ᎤᏁᏅᏍᏙᏗ ᎾᎿ ᎦᏲᏟ ᎠᏕᎳ ᎠᏃᏢᏍᎦ ᏏᏓᏁᎸ ᏚᎾᏙᏢᏒ ᎾᎿ ᎥᏍᎩᏱ ᎧᎸ ᏧᏁᎵᏁᎢ NBA ᏓᎾᏁᎶᎲᏍᎬ Los Angeles Clippers ᎠᎴ ᎾᎿ Phoenix Suns. --- ᎤᎪᏛ ᎾᏃ ᏔᎵᏧᏈ ᎠᏁᎯᏯ ᎠᎹᏰᏟ ᎠᏁᎯ ᏗᏂᏲᏟ ᎠᎴ ᎠᏂᏏᏓᏁᎸ ᏚᎾᏙᏢᏒ ᏫᏚᏂᏅᎾ ᎪᏪᎳ ᎾᎿ ᎠᏂᎧᎺᏏᏂᎢ ᎤᏚᎩ ᎤᏅ ᎤᏁᏅᏍᏗ ᏍᏆᏞᏍᏗ ᏙᏗᎾᏁᎶᎲᏍᎬ. ᏂᎦᏓ ᎤᎾᎵᏍᎪᎸᏔᏅ ᎠᎴ ᎠᏴᏍᏙᏗ ᏙᏛᏂᏅᏁᎵ ᎾᎿ ᎦᏲᏟ ᎠᏕᎳ ᎠᏃᏢᏍᎦ ᎠᏂᏏᏓᏁᎸ ᏚᎾᏙᏢᏒ ᎾᏍᎩᎾ ᎠᎦᏎᏍᏔᏅ ᏗᏂᏲᏟ ᏯᏁᎳ ᎾᎿ ᎠᏴᏫᏯ ᎠᏲᏟ Welfare Act ᎤᎾᏙᏢᏒᎢ. ᎾᏍᎩ ᎧᎺᏏᎾ ᏚᏲᎭ ᎠᎾᎵᏍᎪᎸᏗᏍᎩ ᏍᎪᎯ ᎢᎦ ᎤᏂᏴᏍᏙᏗ ᎠᎴᏱᎩᏍᎩᎦᏚ ᎢᏕᎸ ᏌᏊ ᎠᏴᏍᏙᏗ. ᏂᎦᏓ ᎠᏴᏍᏙᏗ ᎤᎾᎵᏍᎪᎸᏔᏅ Ꮭ ᏖᎦᏏ ᏯᏝᎮᏍᏗ. --- ᎤᎪᏛ ᎠᏕᎶᎰᎯᏍᏗ ᏲᏚᎵ ᎠᎴᏱ ᏗᎦᎯᏍᏕᎸᏓ ᏱᎩ, ᎯᎠ ᎯᎵᏃᎮᏙᏓ Lauren Kimball ᎠᎴ Ron Andrade ᎾᎿ ᎯᎠ ᏎᏍᏗ 805-404-1490.

--- ---
11/19/2012 12:51 AM
ᏍᎩᎵᏪᎵ, ᎣᎦᎵᎰᎹ. – ᏍᏗᎵᏪᎵ ᎦᎸᎳᏗ ᏧᎾᏕᎶᏆᏍᏗ ᎤᏂᏍᏆᎸᎡᎵ ᎤᎾᏓᏟᏌᎯ ᎤᎾᏁᏦᏂ ᎤᎾᏓᎪᎾᏔᏅᎢ ᏅᏓᏕᏆ ᏐᏁᎵᏁᎢ ᏚᎾᏘᏃᏢ ᏗᎾᏕᎶᏆᏍᎩ ᏄᏓᎴ Adair ᏍᎦᏚᎩ ᎠᏰᏟ ᏧᎾᏕᎶᏆᏍᏗ ᎢᏧᎳ ᎤᏚᎩ ᎤᏅᏒ ᎾᏍᎩ ᏧᎾᎵ ᎢᎬᏩᎵᏍᏙᏗ Ꮟ ᏄᎾᎴᏅᏓ ᎦᎸᎳᏗ ᏧᎾᏕᎶᏆᏍᏗ ᏄᎾᎴᏅᏓ. --- “ᏙᎩᎭ ᏧᏓᎴᏅᏓ ᎢᏗᎦᎬᏁᏗ ᎠᎭᏂ Adair ᏍᎦᎩᎩ, ᎠᎴ ᎢᎸᏍᎩ k(kindergarten) ᏧᏁᎵᏁ ᎢᏍᏗ (eighth grade) ᏧᎾᏕᎶᏆᏍᏗ, ᎠᎴ ᏓᎾᏛᏍᎪ ᏓᎾᏁᎶᎲᏍᎬ ᎤᏅᏌᏊ ᏂᎪᎯᎸ ᎢᏳᏍᏗ,” ᏍᏗᎵᏪᎵ ᏧᎾᏕᎶᏆᏍᏗ ᏗᎦᏘᏯ ᎧᏁᏥᏙᎯ Geri Gilstrap ᎤᏛᏅᎢ. “ ᏃᏊᏃ ᏳᏂᎷᏣ ᎾᎿ ᎦᎸᎳᏗ ᏧᎾᏕᎶᏆᏍᏗ ᏂᎦᏓ, ᎠᏍᏓᏲ ᏴᏓᎭ ᎨᎳᏊᏱ ᏧᎾᏙᏟᏍᏗ ᏅᏗᎦᎵᏍᏙᏗ ᏍᏆᏞᏍᏗ ᏓᎾᏁᎶᎲᏍᎬ ᏚᎾᏓᏁᏄᏠ. ᎤᎪᏛ ᎯᎠ ᏌᏊ ᏗᎬᏩᎾᏁᎶᏗ ᎨᏒ ᎤᎾᏓᏅᏖᏗ ᎾᏍᎩ ᏌᏊ ᏍᎦᏚᎩ ᎠᎴ ᏂᎦᏓ ᏙᏓᏲᎩᎸᏫᏍᏓᏁᎵ ᎤᏁᎵᏍᏗ ᏂᎦᏓ, ᏓᏤᏞᏍᏗ.” --- ᏗᎾᏕᎶᏆᏍᎩ ᎾᎿ ᎤᎭᎸᏂ, ᏅᏯ ᏦᏓᎸ, ᏍᏗᎵᏪᎵ, ᏓᎶᏂᎨᏍᏛ, ᏍᎪᎯᏗᎯᎯ, ᎤᏍᏓᎦᎸ ᎦᏅᎪᎬ ᎠᎴ Maryetta ᏧᎾᏕᎶᏆᏍᏗ ᎤᏁᎳᏗᏙᎸ ᏍᏆᏞᏍᏗ ᏓᎾᏁᎶᎲᏍᎬᎢ. ᏗᎾᏁᎶᎲᏍᎦ ᎠᎾᏙᏢᏍᎬ ᏓᏅᏗᏍᎬ ᏗᎾᏕᎶᏆᏍᎩ ᏂᏙᏓᏳᏂᎶᏒ ᏧᎾᏕᎶᏆᏍᏗ ᎾᏍᎩᏃ ᎢᏳᏍᏗ Ꮭ ᎤᏅᏌᏊ ᏱᏚᎾᏓᏁᏄᏝᎢ. ᎤᏂᎦᏖᏃᎵᏙᎸ ᎾᎿ SHS ᏧᎾᏕᎶᏆᏍᏗ ᎤᏂᎪᏩᏛᏗ ᎤᏃᏟᏍᏗ, SHS ᎠᎴ Westville ᏧᎾᏕᎶᏆᏍᏗ ᎾᏍᎩᏃ ᏧᏩᏌ ᏍᎦᏚᎩ ᏔᎵ ᎦᎸᎳᏗ ᏧᎾᏕᎶᏆᏍᏗᎢ. --- “ᏙᎯᏳ ᎤᏚᎩ ᎣᎬᎭ ᏦᎩᎧᎵᏍᏗ ᎯᎠ ᏐᏁᎵᏁ ᎠᎾᎴᏂᏍᎩ ᏗᏂᏲᏟ ᎤᎾᏚᎵᏍᎩ ᏍᏗᎵᏪᎵ ᎠᏂᏴᏫᏯ ᎠᎴ ᎤᎾᏅᏙ ᏙᏥᎸᏉᏛ ᎠᎴ ᏂᎦᏓ ᏧᎾᏟᏃᎮᏟᏓᏍᏗᎢ ᎾᎿ ᏂᏓᎾᏁᎶᎲᏍᎬᎾ ᎨᏒ ᎠᎴ ᏧᎾᎵ ᎨᏐ ᎠᎴ ᎤᏂᎷᎯᏍᏗ ᎤᎾᏛᏅᎢᏍᏔᏃᏅ ᏐᏁᎵᏁ ᏗᏂᏂᏙ ᎢᏳᎵᏍᏙᏗ ᎠᎴ ᏗᎾᏙᎵᎩ ᎢᏳᎵᏍᏙᏗ ᏂᎦᏓ,” ᎠᏗᏍᎬ GilstrapᎢ. --- ᎤᏴᏢᎢ ᎧᎸᎬ ᎢᏗᏢ ᏍᎦᏚᎩ ᎦᎸᎳᏗ ᏗᏕᎶᏆᏍᏗ ᎠᎴ ᎦᎸᎳᏗ ᏧᎾᏕᎶᏆᏍᏗ ᎾᎿ Arkansas ᏗᏂᎳᏫᎩ ᎾᏍᏊ ᎠᏁᏙᎰ ᏧᏂᏂᎳᏕᏗ ᎦᎸᎳᏗ ᏗᏂᏂᏙᎯ ᏗᎾᏕᎶᏆᏍᎩ ᏂᎦᏯᎢᏐ ᏩᎦᎸᎳᏗᏴ ᏧᎾᏕᎶᏆᏍᏗ ᏫᏚᎾᏕᎶᏆᏍᏗ ᏳᏂᏍᏆᏓ. --- “ᎢᎦᏓ ᏩᎦᎸᎳᏗᏴ ᏗᎾᏕᎶᏆᏍᎩ ᎾᏍᎩ ᏣᎳᎩ ᎢᏂᏚᎢᏍᏗ ᏓᎾᏕᎶᏆᏍᏗ ᎠᎴ ᎢᎦᏓ ᎠᎭᏂ ᏧᎾᏕᎶᏆᎥᎢ ᏍᏗᎵᏪᎵ, ᏓᎶᏂᎨᏍᏛ ᎠᎴ ᏅᏯ ᏦᏓᎸᎢ ᏃᎴᏍᏊ ᎾᎥ ᏧᎾᏕᎶᏆᏍᏗ ᎢᎾᏅᏗ ᏄᏍᏗᏓᏅ ᎠᎴ ᎣᏍᏓ ᎤᏂᏰᎸᏐ ᎠᎴ ᏓᏂᏍᏕᎵᏍᎪᎢ” ᎯᎠ Dr. Leslie Hannah, NSU ᏄᎬᏫᏳᏒ ᎠᏂᏣᎳᎩ ᏧᎾᏕᎶᎪᏍᏗ ᎤᏙᏢᏒ ᎠᏗᏍᎬᎢ. --- ᎠᏂᎡᎳᎩ ᎤᏂᏚᎢᏍᏓ ᏧᎾᏕᎶᏆᏍᏙᏗ ᎾᏍᎩ ᎦᏲᏟ ᎤᏂᎷᏤᎯ ᎠᏕᎳ ᎠᏂᏣᎳᎩ ᏗᎾᏕᎶᏆᏍᎩ ᎤᎾᏚᎵᏍᎩ ᎦᎸᎳᏗᏢ ᏧᎾᏕᎶᏆᏍᏗ ᏫᏚᎾᏕᎶᏆᏍᏗ ᏯᏛᎾ NSU ᎾᏍᎩ ᎠᏎᎸ ᏧᎾᏁᎳᏗᏍᏗ ᏕᎧᏅᏑᎸ ᎤᏔᏂ ᎤᏝᏅᏛ ᎾᎿ ᏣᎳᎩ ᎠᏲᏓᏝᎲᎢ. ᎠᎾᏁᏢᏍᎪ ᎾᏍᎩ ᎠᏁᎳᏗᏙᎲ ᎯᎠ ᎤᎾᏙᏢᏒ, ᏧᏓᎴᏅᏓ ᎠᏂᏣᎳᎩ ᎢᏳᎾᏛᏁᎵᏓᏍᏗ ᎾᎾᏛᏁᎰ, ᏗᏑᏰᏓ ᎢᏳᏍᏗ ᏓᎾᏕᎶᏆᏍᎬ ᎠᎴ ᏐᎢ ᏓᏝᏅᏓᏕᎬ ᏗᏑᏰᏍᏗ ᏗᏙᎵᎩ ᎤᏂᏂᎬᎬᎢ. --- ᎠᏓᏅᏖᎸ ᎾᎿ ᎠᎾᏓᎪᎾᏗᏍᎬ ᎢᏧᎳ ᏕᎦᎷᎦ ᎾᎿ Hannah ᎠᎴ ᏍᏉᏲ ᎦᎸᎳᏗ ᏧᎾᏕᎶᏆᏍᏗ ᏧᏂᎸᏫᏍᏓᏁᎯ ᎤᎾᏚᎵᏍᎬ ᏓᏫᏍᎦᎶ ᏍᎦᏚᎩ ᎠᏰᏟ ᏧᎾᏕᎶᏆᏍᏗ ᏗᎾᏕᎶᏆᏍᎩ ᎤᎪᏛ ᎤᏃᏟᏍᏗ ᎾᎿ ᎦᎸᎳᏗ ᏧᎾᏕᎶᏆᏍᏗ ᏄᏅᎾᏅᎢ. --- “ᎢᏳᏍᏗ ᎢᎦᏲᎦᏛᏗ ᎤᏩᎪᏗᏗᏒ ᎾᏍᎩᎾ ᏗᏂᏲᏟ ᎤᎾᏓᏟᏐᏗᎢ, ᎤᏚᎩ ᎣᎬᎭ ᎤᎪᏛ ᏲᎦᏛᏗᎢ,” ᎠᏗᏍᎬ GilstrapᎢ. --- ᎾᎿ SHS ᎠᏂᏴᏫᏯ ᏧᎾᏓᎴᏅ ᎧᏃᎮᏍᎩ ᎤᎾᏙᏢᎯ, ᎾᏍᎩᎾ ᎠᏁᎳ ᎤᏎᎦᏦ ᏓᎾᏁᎶᎲᏍᎪ ᎠᎴ ᎠᎾᏁᏦᏍᎪ, ᎤᎾᎵᏍᏕᎸᎲ ᏗᎨᏘᏅ ᎾᏍᎩ ᎤᏅᏃᏍᏛᎢ ᎠᎴ ᎠᏂᏃᎮᏢᏍᎬ ᏄᎵᏍᏔᏅᏍᏔᏅᎢ ᏗᎩᎶᏒᎢ. --- “ᎦᏥᏰᎳᏗᏙᎰ ᎾᎿ ᎠᏂᏴᏫᏯ ᏧᎾᏓᏢᏅ ᎠᏂᏃᎮᏍᎩ ᎤᎾᏙᏢᎯ ᎠᎴ ᎯᎠ ᏂᏓᏲᏣᏛᏁᎵ ᎾᏍᎩ ᏂᎦᏓ ᏧᎾᏕᎶᏆᏍᏗ ᏙᏓᏲᏥᏟᏌᏂ ᎣᎦᏕᎶᏆᏍᏗ ᏂᏧᎾᏛᏁᎸᏍᏔᏅ ᎠᎴ ᏣᎳᎩ ᎦᏬᏂᎯᏍᏗ,” ᎠᎾᏗᏍᎬ ᎯᎠ Heath Bunch, ᏍᏏᏉᏲ ᏧᎾᏕᎶᏆᏍᏗ ᏔᎳᏚᏏᏁ ᏗᏍᏆᏗᏍᎩ ᎠᎴ UKB ᎨᎳᏗᏙᎯ. --- ᎾᎿ ᎠᎾᏁᏦᏍᎬ, ᏗᎾᏕᎶᏆᏍᎩ ᎤᎾᏟᏅᏓᏕᎸ ᎤᎾᏕᎶᏆᏍᏗ ᏂᏓᏅᏁᎲ ᏗᎳᏍᎦᎸᏙᏗ ᏓᏃᏢᏍᎬᎢ. --- “ᏝᏃ ᏙᎯᏳ ᎤᏂᎪᏓ ᏳᎾᏅᏓ ᏂᏧᎵᏍᏔᏅᏍᏔᏅ ᏄᎾᏛᏁᎵᏙᎸ ᎠᏂᏣᎳᎩ ᎣᏣᏁᎶᏗ ᏦᏥᏟᏐᏗ, ᎥᎠᏕᎶᏆᏍᏗ ᏂᎦᏛᏁᎵᏙᎸ ᎾᏍᎩ ᎢᎦᏅᏓ ᎢᏳᎵᏍᏙᏗ ᏗᎦᏓᏢᏅ ᎠᎴ ᏫᏗᎦᏛᎢ,” ᎠᏗᏍᎬᎢ.

--- ---
10/31/2012 08:17 AM
ᎠᏭᏂᏴᏍᏗ, ᎣᎦᎵᎰᎹ – ᏣᎳᎩ ᏧᎾᏓᎴᏅ ᎠᏂᏃᎮᏍᎩ ᎠᏰᏟ ᎠᏂᏁᏥᏙ ᎬᏂᎨᏒ ᏄᏅᏁᎸ Diligwa ᏚᏙᎡᏍᏗ ᎾᎿ ᎢᏤ ᏓᏯᏗᏝ ᏴᏫ ᏧᏂᎸᏫᏍᏓᏁᏗ ᎬᏂᎨᏒ ᎢᏳᏅᏗ ᏄᎵᏍᏔᏂᏙᎸ ᎪᎯᎩ ᏥᎨᏒᎢ. ᏚᏂᏃᏗ ᎯᏍᎩᏦᏁᏏᏁ ᏚᎾᏓᏟᏌᎮᏍᏗ ᎾᎿ ᎠᏰᏟ ᏧᏙᏢᏒᎢ. --- Diligwa, ᎾᏍᎩ Ꮟ ᏓᎾᏁᏍᎨ, ᎾᏍᎩᏃ ᎢᏤ ᎨᏎᏍᏗ ᎾᎿ ᎤᏪᏘ ᏧᏂᏚᎲ ᎾᎿ ᎠᏂᏍᎬᏘ ᎧᎴᏍᏗ ᏐᎢ ᏩᏕᏘᏴᎲᎢ. --- ᎾᏍᎩᏃ ᏧᎵᏍᏚᎢᏒ ᎾᎿ ᏐᏁᎳᏚ ᎢᏍᎪᎯᏧᏈ ᏑᏓᎵᏍᎪ ᎦᎵᏉᎩ ᏧᏕᏘᏴᏌᏗᏒᎢ, ᎠᏢᏅ ᎠᎴ ᎤᏂᎪᏩᏛᏗ ᎨᏒ ᎾᎿ ᎠᏂᏣᎳᎩ ᎠᎾᎴᏂᏙᎲ ᎾᎿ Ꮟ ᎠᏂᎩᎵᏏ ᎾᏂᎷᎬᎾ ᏥᎨᏒᎢ. --- “ᎯᎠ ᎪᏪᎵᎠ ᏐᎢ ᎢᏴ ᎠᏟᎢᎵᏒ ᎠᏃᏢᏍᎬ ᎾᎿ ᎠᏰᏟ ᎤᏙᏢᏒ ᎠᎴ ᏣᎳᎩ ᏗᎦᏓᎴᏅᎲᎢ ᎠᏂᏃᎮᏍᎩ ᎤᎾᏙᏢᏒᎢ. ᏑᏕᏘᏴᏓ ᏥᎨᏒ, ᎣᎦᎴᏅᎲ ᎣᏦᏢᏍᎬ ᎯᎠ ᎢᏤ ᏙᏱ ᏴᏫ ᎤᏂᎪᏩᏛᏗ. ᎾᏍᎩᎾ ᏄᏍᏗᏓᏅ ᎠᎾᏓᏩᏛᎯᏙ ᎤᏁᏓᏍᏗ ᎠᎴ ᎤᎾᎦᏙᎢᎲᏍᏗ ᎠᏂᏣᎳᎩ ᎤᏅᎴᏂᏙᎸ ᎾᎿ ᎪᎯᎩ ᏥᎨᏒ ᏯᏛᎾ ᏁᎳᏚ ᎢᏍᎪᎯᏧᏈ,” ᎠᏗᏍᎬ Barbara Girty, CHC ᎠᎧᎵᎢᎯ ᏔᎵᏁ ᎠᎴᎲᏍᎩ ᏄᎬᏫᏳᏒᎢ. “ ᏃᏊᏥ ᏥᏄᏍᏗᏓᏁ ᎾᎿ ᎤᏪᏘ ᎦᏚᎲ ᎠᏎᎸᏊ ᎠᎪᎵᏰᎢᏙᎸᎢ. Diligwa ᎤᎪᏓ ᎠᎦᏛᏂᏙᎸᎢ ᏄᏍᏛ ᎤᏂᎦᏛᎴᏒ ᎠᎾᎴᏂᏙᎲ ᎤᏂᏩᏛᎲᏅᎢ ᎾᎿ ᎦᎵᏆᏚ ᎢᏍᎪᎯᏧᏈ ᏧᏕᏘᏴᏌᏗᏒᎢ.” --- ᏚᏙᎥᎢ ᏂᏓᏳᏓᎴᏅ ᎾᎿ Tellico, ᎤᏍᏗ ᎦᏚᎲ ᎾᎿ ᎧᎸᎬ ᎢᏗᏢ ᎾᏍᎩ ᏌᏊ ᎢᏳᏩᎪᏗ ᏄᎬᏫᏳᏒ ᏣᎳᎩ ᎦᏚᎲ ᎨᏒ ᎠᏎᏃ ᏃᏊ ᎠᎹᏱᎭᎢ. Tellico ᎾᏍᎩ ᎠᏰᏟ ᎨᏒ ᏓᏓᎾᏅ Ꮟ ᏂᎦᎵᏍᏔᏅᏍᎬᎾ ᏥᎨᏒ ᎾᎿ ᎢᏦᏗ ᎾᏍᎩ ᎹᎾᎣᎢ ᏍᎦᏚᎩ, ᏔᎾᏏᎢ. --- ᎤᏂᎪᏓ ᎠᏂᏴᏫ ᎤᏃᎯᏳᏐ ᎾᎿ ᎠᏂᏣᎳᎩ ᏧᏂᎷᏤ ᎾᎿ ᎠᏂᏴᏫᏯ ᎦᏙᎢᎯ, ᎾᏍᎩ ᎡᎯᏯ ᎦᏒᎸᏒ ᎠᏛᏍᎬ ᎾᎿ ᏧᎵᏍᏚᎢᏓ ᏚᏠᏅᏛᎢ ᎾᎿ ᎡᎳᏗ ᎦᏝᏛᎢ ᎾᎿ Ozarks ᎠᎾᏅᏓᏗᏍᎬ ᏕᎦᏄᎸᏒ ᏚᏠᏅᏛ TellicoᎢ. ᎾᏍᎩᏃ ᏄᏂᏪᏎᎸ ᎾᎿ ᎢᏤ ᏚᏁᏅᏒᎢ, Tah-le-quah ᎠᎴ The-li-co, “ᎾᏍᎩ ᎤᏠᏅᏛ ᎾᎿ ᎦᏄᎸ ᎠᏛᏍᎬᎢ.” --- CNHS ᏗᏄᎪᏔᏂᏙ ᎠᏂᏅ ᎨᎳ Mary Ellen Meredith ᎠᏗᏍᎬ Diligwa ᏓᎾᎵᏍᎪᎸᏓᏁᎮᏍᏗ ᎠᎾᏓᏩᏛᎯᏙ ᎤᏂᎪᏩᏛᏗ ᏄᏍᏛ ᎤᎾᎴᏂᏙᎸ Ꮟ ᎠᏂᎩᎵᏏ ᎾᏂᎷᎬᎾ ᏥᎨᏎᎢ. ᎤᏛᏅ ᎾᏍᎩ ᎣᏍᏓ ᎠᏂᎦᏔᎾᎢ ᎤᎾᎦᏎᏍᏔᏅ ᎾᎿ ᏁᎳᏚ ᎢᏍᎪᎯᏧᏈ ᎤᏕᏘᏴᏌᏗᏒ ᏥᎨᏎ ᎠᎴ ᏄᏍᏛ ᎤᎾᏕᏅ ᎤᏂᏩᏛᎲ ᎬᏂᎨᏒ ᏂᏛᏅᏁᎵ. --- ᎢᏳᏃ ᏱᏓᏟᎶᏍᏔᏂ ᎾᎿ ᎠᏂᎩᎵᏌ ᎠᎴ ᏮᏩᎦᏛ ᎡᎶᎯ, Ꮭ ᎢᏗᎾᎵ ᏱᎨᏎᎢ. ᏝᏃ ᏧᏔᏂ ᏱᏗᏓᏁᏍᎨᎮᎢ, ᎠᏎᏃ ᏦᏍᏓ ᎦᎵᏦᏕ ᏕᏙᏢᏍᎬ, ᎢᎦᏃ ᎣᏍᏓ ᎨᏎᏍᏗ ,” ᎠᏗᏍᎬᎢ. --- ᎾᏍᎩ ᏂᎦᏓ ᏂᎬᎾᏅ ᏧᎬᏩᎶᏗ $1.2 ᎢᏳᏆᏗᏅᏓ ᎠᎴ ᎤᎾᏁᏝᏅ ᎾᎿ endowments ᏂᏓᏳᎾᏓᎴᏅ Tom j ᎠᎴ Edna Mae Carson Foundation, Mary K. Chapman Foundation, Boyd Group ᎠᎴ Meredith. --- ᎯᎠ ᏥᎾᎾᏛᏁᎲ ᏦᎢ ᏂᏚᏂᏛᎢ. ᎢᎬᏱ: ᎠᎾᏓᏅᏖᏍᎬ ᎠᎴ ᏓᏄᎪᏔᏂᏙᎲ ᏚᏄᎪᏔᏁ ᎾᏍᎩ ᎾᎾᏛᏁᎲ ᎤᎾᎴᏅᎲ ᎧᎦᎵ ᏔᎵ ᏯᎦᏴᎵ ᎦᎵᏉᎩ ᎤᏕᏘᏴᏌᏗᏒ ᎠᎴ ᎥᏍᎩᏱ ᏔᎵ ᏯᎦᏴᎵ ᏍᎪᎯ ᎤᏕᏘᏴᏌᏗᏒ ᎢᎪᎯᏓ. ᏔᎵᏁᏃ: ᏚᎾᏟᎶᏍᏔᏁ ᎢᏳᏅᏗ ᎠᎴ ᎾᎿ ᎤᏃᏢᏗᎢ ᎾᏍᎩᏃ ᎤᏃᎸᏔᏂ ᏅᎿ ᎫᏰᏉᏂ ᎠᎴ ᎤᏃᎸᏔᏂ ᏔᎵ ᏯᎦᏴᎵ ᏌᏚ ᎤᏕᏘᏴᏌᏗᏒᎢ. ᏦᎢᏁ: ᎢᏳᎾᏛᏗ ᎤᎾᎴᏅᏗᎢ ᏚᏂᏅᏓ ᏔᎵᏯᎦᏴᎵ ᏌᏚ ᎾᎿ ᎠᏂᏍᎬᏘ ᏔᎵ ᏯᎦᏴᎵ ᏦᎦᏚ ᎢᏁᎯᏓ. --- ᎾᏍᎩᎾ ᎢᏤ ᎠᎪᏩᏛᏗ ᎾᏍᎩ ᏛᏃᏢᏔᏂ ᏝᏬᏘ ᎠᎴ ᎦᏯᎸᏗ ᎢᎬᏁᎸᎢ, ᏂᎦᏚ ᎤᎾᏅᏗ ᏚᏙᏢᏎᏍᏗ ᎠᎴ ᏂᏧᎵᏍᏔᏅᏍᏔᏅ ᎠᏆᏩᏛᏗ ᎾᎿ ᏅᎩᎭ ᏳᏟᎶᏓ ᏧᏓᏃᏟ ᎾᎿ CHC. ᎠᎾᏓᏩᏛᎯᏙ ᎬᏩᏁᏓᏍᏗ ᏂᎪᎯᎸ ᎬᏩᏂᎪᏩᏛᏗ ᎠᏂᏣᎳᎩ ᎤᎾᎴᏂᏙᎸ ᎠᎴ ᏗᎬᎦᏘᏅᏍᏙᏗᎢ ᎾᎿ ᎠᏂᏁᏍᏗ ᏧᏂᎸᏫᏍᏓᏁᎯ ᎠᏃᏢᏅᏍᎨᏍᏗ, ᏗᎧᏃᎮᏢᏓ ᎠᏂᏃᎮᏢᏍᎨᏍᏗ ᎠᎴ ᏒᏍᏛ ᎤᎾᎴᏂᏙᎸ. --- ᏂᎦᏓᏊ ᎨᏒ ᎤᏍᏗ ᎦᏚᎲ ᎠᏠᏯᏍᏗ ᏧᏁᎳ ᏯᏂ ᏧᎾᏁᎳᏗᏍᏗᎢ, ᎠᏏᏴᏫ ᎪᎩ ᎠᎴ ᎪᎳ ᏧᎾᏁᎳᏗᏍᏗᎢ, ᏎᎷ ᏧᏂᏗᏍᏗ, “ᎤᎾᏓᏍᏓᏴᏓ ᎠᏫᏒᏅ” ᎥᎪᏗᏍᎬ ᎤᏂᎪᏩᏛᏗ. ᎾᎿ ᎾᏂᎥᏊ ᎤᏁᏓᏍᏗ ᏗᏂᎳᏫᎦ ᏧᏂᎳᏫᏍᏗᎢ ᎠᎴ ᎪᎦ ᏧᏂᎳᏫᏍᏗᎢ ᏫᏓᎧᏃᏗ ᎠᏓᏁᎸ ᎾᎿ ᎠᏱᏟ ᏍᎦᏚᎩ ᎠᏓᏁᎸ ᏧᏓᎴᏅᏓ ᎪᎱᏍᏗ ᏳᎾᏛᏗᎢ. ᏫᎧᏁᏉᏓ ᏔᎵ ᏧᎾᏁᎶᏗ ᏚᏙᏢᏒ ᏯᏛᎾ ᏗᎦᏓᏲᏍᏗ ᏧᎾᏁᎶᏗᎢ ᎠᎴ ᎤᎾᏁᏦᏗᎢ ᎾᏍᎩ ᏓᎾᏁᎶᎲᏍᎨ ᎠᎴ ᎪᎯ ᏥᎦ ᎠᏂᏣᎳᎩ Ꮟ ᏓᎾᏁᎶᎲᏍᎪᎢ . ᎦᏚᎲ ᏧᏓᎴᏅᏓ ᎢᏤ ᏙᏛᏂᎧᏂ ᏯᏛᎾ ᎡᏯᎯ ᎢᏤ ᎦᎵᏙᎯ ᎠᎴ ᎤᏂᏥᎸᏍᎦ ᎾᎿ ᎠᎭᏂ ᎤᎦᎾᏮ ᎦᎸᎬ ᎢᏗᏢ ᎠᎹᏱᏟ, ᎾᏍᎩ ᎠᏛᏒᏍᎩ ᎾᎿ ᎦᎸᎬᎢᏗᏢ ᎨᏒᎢ. --- ᎤᎬᏫᏳᎯ Bill John Baker ᏓᏅᏓᏗᏍᏗᏍᎬ ᎠᏂᏴᏫ ᏓᏃᏍᎬ ᎤᎾᏓᏟᏌᎲ ᎾᎿ CHC ᎠᎴ ᎾᎿ ᎤᏪᏘ ᎤᏍᏗ ᎦᏚᎲ ᎤᏬᏢᏅ ᏓᎵᏆ ᎦᏁᎳ Col. Martin Hagerstrand ᎾᎿ ᏐᏁᎳᏚ ᎢᏍᎪᎯᏧᏈ ᏑᏓᎵᏍᎪ ᏦᎢ ᎤᏕᏘᏴᏌᏗᏒ ᎠᎴ ᎤᏂᎪᎵᏰᎢᏙᎸ ᎤᎾᏅᏙ ᎾᎿ ᏁᎳᏚ ᎢᏍᎪᎯᏧᏈ ᎤᏕᏘᏴᏌᏗᏒ ᎠᏂᏣᎳᎩ ᎠᏂᏴᏫ ᏓᏂᏁᎸ. --- Baker ᎠᏗᏍᎬ ᎠᎵᎮᎵᎬ ᎾᎿ ᏄᏍᏛ ᎾᎿᎢᏳ ᏥᎨᏒ ᎾᎿ ᏙᏯ ᎠᎪᏩᏛᏗ ᎨᏒᎢ. --- “ᏙᎯᏳ ᎣᏍᏓ ᎾᏍᎩ ᎤᎾᏅᏔᏂ ᎤᎾᎦᏎᏍᏔᏅ ᎠᎴ ᏗᏑᏫᏓ ᏓᎾᏛᎪᏗᏍᎬ (ᎾᏍᎩᎾ ᎠᏂᎩᎵᏌ ᎢᎬᏱ ᎤᏂᎷᏨ) ᎾᏍᎩ ᎡᎵᏊ ᎥᎦᎪᏢᏗ ᎨᏒ ᏥᏄᏍᏛ ᎤᏠᏯ, ᎪᎱᏍᏗ ᎾᏍᎩ ᎬᎪᏩᏛᏗ ᏂᎦᏛᏁᎸ, ᎢᎦᏛᏁᎵᏓᏍᏗ, ᎡᎩᏃᎮᏍᎬᎢ ᎠᎴ ᎾᎿ ᏂᏓᎦᏓᎴᏅ ᎨᏒᎢ,” ᎠᏗᏍᎬ. --- ᎤᎪᏛ ᎠᏕᎶᎰᎯᏍᏗ ᏲᏚᎵ, visit www.CherokeeHeritage.org .

--- ---
10/30/2012 08:31 AM
ᎦᏚᏏ, ᎣᎦᎵᎰᎹ.– ᎾᏍᎩ ᏣᎳᎩ ᏗᎦᏓᎴᏅᎲᎢ ᎠᏂᏃᎮᏍᎩ ᎤᎾᏙᏢᎯ ᏚᎾᎵᎮᎵ ᏍᏔᏅ ᏦᎢ ᎠᏂᏍᎦᏯ ᎾᎿ ᎾᎾᏛᏁᎲ ᎠᏂᏬᏂᏍᎩ ᎤᎾᎵᏍᎪᎸᏔᏅ ᏚᏂᎸᏫᏍᏗᏁᎲ ᎾᎿ ᎠᎾᎵᏏᏅᏗᏍᎬ, ᎠᏂᏁᏉᏍᎬ ᎠᎴ ᏫᏓᎾᏕᏲᎲᏍᎬ ᎠᏂᏣᎳᎩ ᏂᏧᎾᏛᏁᎸᏍᏔᏅ ᎠᎴ ᎢᏳᎾᏛᏁᎵᏓᏍᏗ ᎨᏒ ᎾᎿ ᎤᏂᏍᏆᎸᎡᎲᎢ ᎤᎾᏙᏢᎯ ᎦᎵᏉᎩᏃᏈᏏ ᎾᎿ ᏚᏂᏃᏗ ᏔᎵᏍᎪᎯᏁ ᎾᎿᎢ ᏍᏓᏯ ᏅᏱ ᏧᏂᏒᏍᏗ &amp; ᏧᏂᏆᎾᏲᏍᏗ ᏔᎳᏏᎢ. --- ᏣᎳᎩ ᏧᎾᏓᎴᏅ ᎠᏰᏟ ᎪᏪᎸ ᏧᏪᏘ ᏗᎪᏪᎳᏅ ᏓᏍᏆᏂᎪᏛ ᏧᎸᏫᏍᏓᏁᎯ Tom Mooney ᎠᏥᏁᎴ ᎾᎿ ᎤᎾᏙᏢᎯ Stalwart Award, ᎾᏍᎩ ᎨᏥᏁᎰ “ᎪᎯᏓ ᎨᎳ ᎤᎾᏓᏈᎬ,” ᏧᏂᎸᏫᏍᏓᏁᏗ ᎠᎾᎵᏍᎪᎸᏗᏍᎩ, ᏧᎸᏫᏍᏓᏁᎸ, ᎠᏂᏅᎢ ᎠᎾᏓᏁᏖᎵᏙ ᎨᎳ ᎠᎴ ᎠᎵᏍᎪᎸᏗᏍᎩ” ᎾᎿ CHC’S ᎤᏂᏁᏉᏤᎲᎢ. --- Mooney ᎤᏛᏅ ᎾᏍᎩ ᏚᎸᏫᏍᏓᏁᎳ ᎾᎿ CHC ᏦᏍᎪ ᏑᏓᎵ ᏧᏕᏘᏴᏓ ᎠᎴ ᎠᎪᎵᏍᏗᏍᎪ ᎯᎠ “ᎤᏍᏆᏂᎪᏗ” ᎠᏃᏎᎰᎢ ᏅᏗᎦᎵᏍᏙᏗᏍᎬ ᎾᏍᎩ ᏧᏂᎩᏓ ᎩᏒ ᎠᏓᏁᏗ ᏧᏩᎪᏔᏅᏒᎢ. --- “Ꭳ ᎦᏏ, Ꮭ ᎭᏩ ᎬᏇᎵᏍᏗ ᏱᎨᏎ ᎯᎠ ᏂᎦᎵᏍᏗᏍᎬᎢ,” ᎠᏗᏍᎬ. “ᎨᎵᏍᎬ John Ketcher ᎤᎩᏎ ᎡᏘ ᏥᎨᏒᎢ ᎠᎴ ᏣᏂ ᎢᎬᏩᏛᏗ ᎨᏒ, Ꮭ ᎠᏯ ᏱᎦᎦᎳᏍᎩ ᎾᏍᎩ ᎤᏪᏙᎸ ᏙᎯᏳ Ꮭ. ᎠᏎᏃ ᎤᎾᏅᏛ ᎠᏂᏁᏥᏙ ᎠᏂᎾ ᎣᏍᏓ ᎤᏂᏱᎸᏒ ᎣᏍᏓ ᏕᏣᎸᏫᏍᏓᏁᎲ ᎣᏍᏓ ᎠᏓᏅᏓᏗᏍᏗ …. ᎠᎩᏍᏆᏂᎪᏒᎢ. --- CNHS ᎠᏂᏁᏥᏙ ᎤᏂᏃᎮᎸ ᎾᎿ ᏅᏙ ᏧᎴᏅᎲ ᏚᎸᏫᏍᏓᏁᎲ ᎾᎿ ᎪᏪᎵ ᏓᏍᏆᏂᎪᏛ ᏧᎦᏎᏍᏗ, ᏚᏂᏁᎥ ᎦᏲᏟ ᎨᏒ ᏅᎩ ᏗᏎᎯᏍᏗ ᎧᎵ ᎩᎶ ᎪᏪᎵ ᏧᏃᏪᎳᏅ ᎨᏒ ᎠᎴ ᏗᏓᏟᎶᏍᏔᏅᎢ. ᏃᏊᏃ ᏥᎩ ᎤᎪᏗ ᎠᎴ ᏔᎵ ᏕᎧᏅᏑᎸ ᏓᎧᎵᎠ. --- ᎠᎦᏔᎾᎢ ᎠᏏᎾᏍᏗ ᎪᏪᎵ ᏗᏟᎶᏍᏗᏍᎩ ᏧᏔᎾ ᏧᎾᏁᏍᎨᏙᏗ ᎠᎴ ᎤᏔᎾ ᏚᏙᏢᏒ ᏧᏓᎴᏅᏓ ᎯᎢ ᎠᏍᎦᏯ ᎾᏍᎩ ᏯᏛᏁᎯ “Charles “Chief” Boyd ᎤᎩᏒ ᎾᎿ ᎢᏳᏍᏗ ᎪᏪᎵᏍᎬ ᎪᏢᏙᏗ ᎠᏏᎾᏍᏗ ᎨᏒ ᎤᏁᏍᏔᏅ ᎠᎦᎵᎡᎵᏍᏔᏅᎢ ᎾᏍᎩᏃ ᎢᏳᏍᏗ ᏗᎾᏟᎶᏍᏔᏅᎲᏍᎩ ᎢᎬᏗ ᎪᏢᏅᏗ ᎠᏂᏏᎾᏍᏗ ᎨᏐᎢ ᎨᎦᏑᏰᏍᎪ ᎨᏥᏅᏗ ᎯᎠ ᎪᏪᎵ ᎠᎴ ᎣᏍᏓ ᏧᏲᎮᎸᎢ ᎾᎿ ᎠᏂᎳᏍᏓᏢᎢ. --- Boyd ᎾᏍᎩ ᎤᏓᏅᏖᎸ ᎤᏬᏢᏅ ᏧᏟᎶᏍᏔᏅ ᎤᎾᏁᏍᏙᏗ ᎾᎿ ᏣᎳᎩ Amphitheater ᏧᏙᏢᏒ, ᎾᎿ ᏣᎳᎩ ᏧᎾᏓᎴᏅ ᎠᏰᏟ ᏧᏙᏢ ᏣᏓᏁᎳ ᎠᎴ ᎤᏪᏘ ᎤᏍᏗ ᎤᏂᏚᎲᎢ. Boyd ᎤᏛᏅ ᎤᏪᎳᏗᏙᎵ ᎾᏍᎩ CNHS ᎯᎦᏍᎪ ᏧᏕᏘᏴᏓ ᎠᎴ ᎯᎠ ᎠᎦᎵᎡᎵᏍᏓ. --- “ᎠᎩᎨᏳᎯ ᎯᎠ ᏂᏧᎵᏍᏔᏅᏒ ᎠᏂᏃᎲᏍᎩ …….. ᎤᏙᏢᏃᎾ ᎠᎪᎯᎳ ᎾᏃ (ᎠᏂᎳᏍᏓᏢᎢ) ᎾᏍᎩᎠᎾᎵᏏᏅᏗᏍᎩ ᏧᏓᎴᏅᏓ ᏂᏧᎵᏍᏔᏅᏒ ᏄᎾᏕᏁᎵᏙᎸᎢ ᎠᏂᏣᎳᎩ,” ᎤᏛᏅ. ‘ᎠᎴ ᎤᏬᎸᏗ ᎾᏍᎩ ᎢᏳᎵᏍᏙᏗ ᎠᏁᎸᏙᏗ ᎠᎴ ᎢᏳᎵᏍᏙᏗᎢ.” --- ᏣᎳᎩ ᎠᏰᎵ ᏧᎾᏕᎶᏆᏍᏗ/ᏍᎦᏚᎩ ᎠᎦᏔᎯ Robert Lewis ᎤᏁᏒ ᎾᎿ ᏂᏧᎵᏍᏔᏅᏒ ᎧᏃᎮᏍᎩ ᎠᎦᏔᎲ ᎪᏪᎳ ᎠᏥᏅᏁᎴᎢ, ᎠᎪᎵᏍᏙᏗ ᎠᎦᏔᎯ ᎨᏒ ᎾᎿ ᏂᏧᎾᏛᏁᎸᏍᏔᏅ ᎠᏃᏢᏅᏍᎬ, ᏄᎾᏛᏁᎸ ᎠᎴ ᎧᏃᎮᏢᏍᎩ. --- Lewis ᎠᏗᏍᎬ ᎢᎬᏱ ᎤᏛᎦᏁ ᎾᎿ ᎩᏟ ᎤᏗᏢᏍᏔᏅᎢ ᏧᏙᎩᏓ ᎾᏍᎩ ᎤᏙᏓ ᎤᏃᎮᏢ ᎾᏍᎩ ᎢᎸᏢ ᎤᏁᏅᏎ. ᎾᎯᏳᏃ, ᎠᏗᏍᎬ ᏗᎧᏃᎮᏢᏅ ᎤᎸᏉᏔᏁ ᏓᏅᏓᏗᏍᎪᎢ. --- ᎤᏛᏅᏃ ᎠᎦᏑᏰᏎ ᎯᎠ ᎠᏥᏅᏁᎴ ᎪᏪᎵ ᎠᏥᎸᏉᏗᏍᎬ ᎾᎿ ᎧᏃᎮᏢᏍᎬ ᎨᏒ ᎾᎿ ᏧᎾᏕᎶᏆᏍᏗ, ᏍᎦᏚᎩ ᎠᎴ ᎪᎯᏓ ᏧᎸᏫᏍᏓᏁᎸ Ꮎ ᏗᎧᏃᎯᏎᎸᏁᎯ ᎨᏎ ᎠᏢ ᎧᏃᎮᏢᏍᎩ ᎾᎿ CHC. --- Lewis ᎤᏛᏅ “ᎢᎦ ᎤᏓᏅᏗ ᎠᎵᎮᎬ’’ ᎾᏍᎩ ᎠᎦᏑᏰᏒᎢ ᎯᎠ ᎤᎬᏩᏟ. --- “ᎠᏯᏃ (ᎯᎠ ᎤᎾᏓᏅᏁᏗ) ᏂᎦᏓ ᎨᏥᏛᎦ ᏧᏂᎸᏫᏍᏓᏁᎸ ᎠᎴ ᏧᏂᎸᏫᏍᏓᏁᎯ ᎤᏪᏘ ᎤᏍᏗ ᎦᏚᎲ,” ᎤᏛᏅᎢ. “ ᎨᎵᎠ ᏫᏓᎧᏃᏗ ᎾᎿ ᏂᎦᏓ ᏦᎩᎸᏫᏍᏓᏁᎸ ᎠᎴ ᎠᏠᏯᏍᏗ ᏂᎬᎾᏛ ᎤᏂᏍᏆᏂᎪᏗ ᎠᎴ ᏂᏧᎾᏛᏁᎸᏍᏔᏅ ᎤᏂᏍᏆᏂᎪᏗ ᎾᏍᎩ ᏧᏂᎸᏫᏍᏓᏁᎸ( CHC)” --- ᎾᏍᎩ CNHS ᎤᎾᏙᏢᏅ ᏐᏁᎳᏚ ᏑᏓᎵᏍᎪ ᏦᎢ ᏧᏕᏘᏴᏌᏗᏒᎢ ᎾᎿ ᎤᎾᏓᏡᎦ ᎠᏂᏣᎳᎩ “ᎤᎾᏚᎸᎮ ᏂᎪᎯᎸ ᎤᏙᏢᎯ ᎢᏳᎵᏍᏙᏗ ᏄᎾᏛᏁᎵᏙᎸ ᎠᏂᏣᎳᎩ.”

--- ---
10/29/2012 08:20 AM
ᏓᎵᏆ, ᎣᎦᎵᎰᎹ. – ᏂᏧᎵᏍᏔᏅᏍᏔᏅ, ᎾᎿ ᎠᎹᏰᏟ ᎤᏓᏅᏖᎸ ᎠᏠᏯᏍᏗ ᎤᏅᏌ ᏧᎾᏤᎵ ᎢᏳᎵᏍᏙᏗ ᏚᏁᏅᏒ ᎠᎴ ᎠᏕᎳ ᎨᏒ ᎤᎾᏓᏅᏖᏗ ᏂᎨᏒᎾ. --- ᎠᏎᏍᎩᏂᏃᎾ, ᎤᏂᎪᏓ, ᎯᎠ ᎠᏍᏓᏱᏳ ᏂᎦᎵᏍᏗ ᎢᏳᎵᏍᏙᏗ ᎠᎴ ᎾᏍᎩ ᎡᎳᏗ ᏓᏂᏅᏍᎬ ᎨᏥᏚᏗ ᏝᏊ ᏫᏂᎦᎵᏍᏗᏍᎪᎢ. ᎣᏏᏊᏃ ᎢᎩ, ᏣᎳᎩ ᎠᏰᎵ ᎠᏁᎳ ᎤᎾᏌ ᎬᏩᎾᎵᏍᏕᎸᏓ ᎠᎵᏍᎪᎸᏗᏍᎪ ᎨᏥᏚᏗ ᎨᎨᏲᏗ ᎬᏥᏍᏕᎸᏗ ᎠᏁᎳ ᏭᏂᎷᎯᏍᏗ ᎣᏍᏓ ᎠᎴ ᎤᏅᏌ ᎤᎾᎵᏍᏕᎸᏗᎢ. --- ᎠᏕᎳ ᏗᎬᏔᏂᏓᏍᏗ ᏗᎬᏲᎲᏍᎦ Terry Crow ᎤᏛᏅ ᎠᏕᎳ ᏂᎦᎵᏍᏔᏂᏙᎲ ᏱᎧᏃᎮᏟ ᎠᏂᎾᏰᏍᎪ ᏄᏓᎴ ᎨᏐᎢ, ᏃᏊᏃ ᎠᎦᏎᏍᏗᏍᎪ ᎦᏁᏍᎪ ᎤᎾᏙᏢᏒ ᏓᏕᏲᎲᏍᎬ ᎾᏍᎩ ᎤᏬᎵᎦ ᎠᏂᏏᏴᏫᎭ ᏓᏍᏕᎵᏍᎬᎢ. --- “ᏙᏥᏁᎪ ᎾᎿ ᏓᏁᎲ ᎠᎴ ᏚᏙᏢᏒ. ᏳᎦᎷᏥ ᎠᎴ ᏯᏁᎶᏓᏂ ᏗᏟᏃᎮᏙᏗ ᎠᏂᏴᏫ, ᏓᎾᎧᏂᏍᎬ ᎾᏍᎩ Ꮭ ᎣᏍᏓ ᏱᎨᏐ, ᎤᎪᏛ, ᏕᎨᏥᏚᎬ ᎾᏍᎩ Ꮭ ᏳᎾᏚᎵᏍᎪ ᎤᏂᏃᎮᏗ ᎾᏍᎩᎾ ᏳᏍᏗ Ꮭ ᎪᎱᏍᏗ ᎬᏛᏗ ᏱᎨᏐ,” ᎠᏗᏍᎬ. “ᎯᎠ ᏄᏍᏗ, ‘ᏗᏍᎩᏃᎯᏎᎵ ᎥᎩᏚᏗ Ꮭ ᎣᏍᏓ ᏱᎩ ᎠᎴ Ꮭ ᎣᏍᏓ ᎢᎦᎬᏁᏗ ᏱᎩ,’ ᎠᏎᏃ ᎾᏍᎩ ᎠᎾᏓᏚᏍᎬ ᎾᏍᎩ ᏄᏍᏗ ᎪᎯᏴ ᎠᎴ ᎬᏂᎨᏒ ᎨᏐ ᎡᎵᏊ ᎤᏚᎩ ᎦᎬᏗ ᎨᏒᎢ. ᎢᏳᏃ ᏃᏒᎾ ᏱᎩ, ᎡᎵᏊ ᎪᎱᏍᏗ ᎦᎬᏗ ᏱᎨᏐ ᏗᎨᏥᏚᏗᎢ, ᎠᏎᏃ ᎢᏗᏅᎪᎢ ᎾᎿᏂ, ᎢᏓᎴᎾ. ᎠᎭᏂ ᎣᏥᏯ ᎾᏍᎩ ᎢᎩᎪᎵᏰᏗᎢ.” --- Crow’s ᏕᎨᏲᎲᏍᎬ ᎠᎦᏎᏍᏗᏍᎬ ᎾᏍᎩ ᎢᎦ ᎠᏕᎳ ᎠᏃᏢᏍᎬ ᎠᎴ ᎠᏅᏗᏍᎬᎢ, ᎣᏍᏓ ᎤᎾᏓᏅᏓᏗᏍᏗ ᎤᏃᏟᏍᏗ ᎢᏳᏍᏗ ᎦᏥᏃᎯᏎᎲᎢ. ᎠᏗᏍᎬ Ꮓ ᏂᎦᏓ ᎢᏳᏍᏗ ᏍᏓᏱ ᏄᎾᎵᏍᏓᏁᎵᏙᎰ ᎠᎾᎢᏒ, ᎠᏎᏃ ᎤᎾᏓᏅᏛ ᎠᎦᏛᎴᎯᏍᏗᏃ ᏫᏄᎵᏍᏔᏂᎯᏍᏗ ᎨᏒ ᎠᏂᎪᏩᏗᏍᎪ ᎠᎾᏕᎶᎰᏍᎪᎢ. --- “ᎤᏍᎪᎵᏴ ᎾᏍᎩᎦᏥᏍᏕᎸᏗ ᎠᏂᏴᏫ ᎤᏃᏟᏍᏗ ᎾᏍᎩ Ꮭ ᎨᎶ ᎣᏍᏓ ᏱᎩ ᎠᎴ ᎢᏕᎭ ᎠᎵᏏᏅᏙᏗ ᎠᎴ ᎾᎿ ᏂᎦᏓ ᏚᎾᏓᏅᏛ ᎯᎳᏅ ᎢᎦ ᎤᎭ,” Crow ᎤᏛᏅᎢ. “ᏂᎦᏓ ᏚᎾᏓᏅᏛ ᎥᏗᏓᏚᏗᎢ ᎣᏍᏓ ᏂᎨᏒᎾ ᏱᎩ ᏃᏊ Ꮭ ᎣᏍᏓ ᏱᏚᎾᏓᏅᏙᎢ Ꮭ ᎢᎸᏢ ᏱᎦᏲᎩᏍᏕᎳ ᏚᎾᏓᏅᏙᎢ. ᎾᏍᏆ ᎤᎾᏓᎩᎡᏗ ᏂᏄᏍᏗ ᎥᎦᏁᎸ, ᎾᏍᎩᏃ ᏱᏂᎦᎵᏍᏗ ᏙᏥᏍᏕᎵᏍᎪ. ᏝᏍᏗ ᏨᏌ ᏰᎵᏍᎨᏍᏗ, ᏅᏗᎦᎵᏍᏙᏗ ᎠᏂᏴᏫ ᎠᎭᏂ, ᎾᏍᎩ ᏯᎾᏓᏍᏕᎵ, ᎠᎴ ᏳᎾᏚᎵ ᎤᎾᏓᏍᏕᎸᏗᎢ.” --- ᎤᏅᏌ-ᏰᎵᏊ ᏗᏟᏃᎮᏗᏍᎩ Rita Whaler ᎠᎪᎢᏓᏁᎰ Crow ᎠᎴ ᎤᏠᏯ ᎦᎾᏄᎪᏫᏍᎪᎢ. --- ᎤᏛᏅᏃ ᏂᎦᎵᏍᏗᏍᎬ ᎯᎠ ᎤᎾᏙᏢᎯ ᎦᏂᎳᏗᏍᎪ ᎤᎾᎦᏎᏍᏙᏗ ᎾᎿ ᏗᎨᏥᏚ ᏂᎨᏒᎾ ᎢᏳᎵᏍᏙᏗ ᎠᎴ ᎤᏟᎵᎸᏍᏗ ᎾᎿ ᎠᏕᎳ ᎢᎦ ᎦᎷᎬᎢ ᎠᎴ ᎤᏂᏂᎬᎬᎢ. --- “ᏕᎨᏥᏚᏍᎬ ᏗᎨᏲᏂᏓᏍᏗ ᎠᏂᏴᏫ, ᎤᎾᏅᏗ ᎢᎦ ᎠᏅᏗᏍᎬ, ᎾᏍᎩ ᎤᎾᏅᏗ ᎢᏳᎵᏍᏙᏗ ᎢᎦ ᎠᏅᏗᏍᎬ, ᎤᎾᎦᏎᏍᏙᏗᎢᎦ ᎠᏅᏗᏍᎬ ᎢᎪᎯᏓᏅ ᎨᏒ, (ᎠᎴ) ᎤᏂᏴᏍᏗ ᎾᏍᎩ ᎢᎦ ᎢᎬᏩᎾᏛᏗ ᎨᏒᎢ,” ᎠᏗᏍᎬᎢ. “ ᎢᎦᏅᏔ ᎾᏂᎥ ᎠᏂᏴᏫ ᏧᏓᎴᏅᏓ ᎨᏐ ᎠᏕᎳ ᎠᏃᏢᏍᎬᎢ, ᏅᏗᎦᎵᏍᏙᏗ ᎾᏂᎥ ᎠᏂᏴᏫ ᎠᏅᏗᏍᎬ ᏧᏓᎴᏅᏓ ᎨᏐ, ᎦᎷᎬᏃ ᎠᏕᎳ ᎠᎴ ᏄᏍᏛ ᎠᏁᎲ ᏧᏓᎴᎾᎢ ᎨᏐᎢ. ᎠᏎᏃ ᏧᏓᎴᏅᏓ ᏗᎵᏍᏇᏚᏍᏗ ᎨᏐᎢ ᎾᎿ ᎠᏂᏏᏴᏫᎭᎢ ᏧᎾᏓᎴᏅᏓᎮᏅ.” --- ᏅᏗᎦᎵᏍᏙᏗ ᎤᎾᏓᏚᏗ ᎠᎴ ᎠᏕᏫ ᎾᏍᎩ Ꮭ ᎩᎶ ᏳᏚᎵᏍᎪ ᎤᏃᎮᏗᎢ, Whaler ᏕᎧᏃᎯᏎᎰ ᏧᏟᏃᎮᏔᏅ ᎠᏂᏴᏫ ᎾᏍᎩᎾ ᏓᎾᏕᏲᎲᏍᎬ ᎤᏅᏌ ᎤᎾᏅᏙᎢ. ᏝᏃ ᎠᏎᎸᏊ ᏱᎩ ᎯᎠ ᏓᎾᏟᏃᎮᏗᏍᎬ ᎠᏂᏴᏫ. ᏝᏃ ᎤᎵᏍᏆᏙᏛ ᏱᎨᏐ ᎬᏂ ᏳᏃᎵᏥ ᎾᎿ ᎢᏳᏍᏗ ᎤᏅᏌ ᎡᎵᏊ ᏯᎾᏛᏁᎯ ᏱᏅᎵᏍᏔᏂ. --- ᎧᏉᏓ ᎾᏍᎩᎾ ᎨᏥᏚᏗᎢ ᎤᏂᏃᎮᏢᎢ, ᎯᎠ ᎤᎾᏙᏢᎯ ᎠᎵᏍᎪᎸᏗᏍᎪ ᎠᏓᏕᏲᎲᏍᎩ ᎾᎿ ᎠᎵᏏᏅᏙᏗ ᎠᎴ ᎬᏙᏗᎢ ᎠᏕᏫ, ᎾᏍᎩᏍᏊ ᏧᎾᎵᏍᏕᎸᏗ ᎠᎴ ᎤᏂᏩᏛᏗ ᎢᏳᎾᏛᏗ ᎾᎿ ᏓᏂᏍᏓᏲᎯᎲ ᎤᎬᏩᏟ. ᏓᎾᏕᎶᏆᏍᎬ ᎠᏃ ᏦᏍᎪ ᏳᏔᏬᏍᏔᏅ ᎾᎿᏃ ᏔᎵ ᏳᏟᎶᏓ ᎢᎪᎯᏓ ᎠᏎᏃ ᏚᏙᏢᏒ ᏧᏓᎴᏅᏓ ᎨᏐᎢ. --- CN ᎨᎳ Jerry Freeman ᎤᏛᏅ ᎤᏪᎳᏗᏙᎸ ᎾᎿ ᎠᎾᎵᏏᏅᏗᏍᎬ ᎠᎴ ᏓᏅᏗᏍᎬ ᏧᎾᏕᎶᏆᏍᏗᎢ ᎠᎴ ᎠᏥᏍᏕᎵᏍᎬ ᎾᎿ ᎤᏩᏌ ᎠᏕᎳ ᎨᏒᎢ. --- “ᎠᏆᎴᏅᎲ ᎾᎿ ᎠᏅᏱ ᎧᎸ. ᎤᎪᏓ ᎠᏆᏕᎶᏆᎠ,” ᎠᏗᏍᎬ Freeman. “ᎠᏆᏕᎶᏆᎠ ᎠᏆᎵᏏᏅᏙᏗ ᎠᏕᎳ. ᎢᏗᏋᏁᎵᏓᏍᏗ ᎠᏕᎳ ᎾᏍᏊ ᎠᏆᏕᎶᎪᎠ. ᎠᏆᏕᎶᏆᎠ ᎠᎦᏍᎦᏍᏗ ᏂᎨᏒᎾ ᎾᎿ ᎠᏆᎳᏍᎬᏍᏗ ᎾᎿ ᎠᏇᏅᏒ ᎤᎬᏩᏟ ᎠᎴ ᎣᏍᏓ ᎤᎾᏙᏢ ᏧᏂᏍᏕᎸᏙᏗ. ᎣᏍᏓ ᎠᏆᏓᏅᏓᏗᏍᏗᎭ.” --- ᎾᏍᎩ ᎤᏂᎪᎵᏰᏓ, ᎣᏍᏓ ᎤᏓᏅᏔ ᏃᏊ ᎤᏩᏌ ᎤᏤᎵ ᎢᏳᎵᏍᏙᏗ ᎤᏪᏅᏒ ᏏᏊ, ᎪᎯᏃ ᎤᎪᏓ ᎠᎦᏔᎾᎢ. --- “ᏅᎩ ᎾᏕᏘᏯ ᏥᎨᏒ, ᎠᏊᏌ ᎠᏇᏅᏒ ᎨᏒ. ᎪᎱᏍᏗ ᎤᎵᏍᏔᏂᏙᎸ ᎣᏍᏓ ᏂᏓᏇᏁᎸ ᎥᎦᏚᎬᎢ. ᎾᏍᎩᏃ ᏂᎦᏛᏁᎲ , ᎤᎪᏗ ᎪᎱᏍᏗ Ꮭ ᏯᎩᎪᎮ ,” ᎠᏗᏍᎬ. “ᎤᎵᏍᏆᏗᏃ ᎦᎵᏦᏕ ᎢᎦ ᎦᎸᎳᏗ ᎠᏆᏈᏴᏗ ᏄᎵᏍᏔᏅ Ꮭ ᎡᎵ ᏱᏂᎦᏚᏁᎮᎢ. ᏃᏊᏃ ᏓᏆᎵᏍᏆᎵᏒ ᏫᎾᏋᏁᎸᎢ ᎠᎴ ᏂᎦᏓ ᎪᎱᏍᏗ ᎠᏆᏓᏚᏓᎸᎢ. --- ᎠᏆᏛᏅᎢᏍᏔᏅ ᏯᏆᏛᏗ ᎣᏪᏅᏒᎣᏪᏅᏒᎢ ᎢᏳᎵᏍᏙᏗ ᏃᏊ. ᎾᏍᎩᎾ ᎯᎠ ᎤᎾᏙᏢᎯ, ᎠᏆᏅᏔ ᎬᎩᏄᎸᏗ ᏂᎨᏒᎾ ᎨᏒᎢ.” ᎤᎪᏛ ᎠᏕᎶᎰᎯᏍᏗ ᏲᏚᎵᎭ, ᏩᏟᏃᎮᏙᏗ ᎯᎠ ᏎᏍᏗ 918-453-5336 or email sbac@cherokee.org

--- ---
10/29/2012 08:08 AM
ᏔᎸᏒᎢ , ᎣᎦᎳᎰᎹ. – ᎾᏍᎩᏃ ᎢᏤᎢ ᎤᎾᏙᏢᏅᎢ ᎤᎾᏓᏡᎬ ᎠᏂᎨᏯ ᎠᏂᏁᎩ ᎿᎿ ᏣᎳᎩᎯ ᎠᏰᎵ ᎠᏁᎳ ᏓᏄᎪᏗᎲᎢ ᎤᏅᏂᎦᎵᏍᏙᏗ ᎯᎠ ᏥᏓᏲᎢ ᏣᎳᎩᎯ ᎠᏰᎵ ᏓᎾᏙᎩᏯᏍᎬᎢ ᎠᎴ ᏚᏂᏲᎲᎢ ᎠᏁᎳ ᎤᎾᎵᏍᏕᎵᎯᏓᏍᏗᎢ ᎥᎿ ᎤᎾᏓᏡᎬᎢ ᎾᎾᏛᏁᎲᎢ . Cheryl Nichol Brown , ᎤᎾᏓᏡᎬᎢ ᏔᎵᏁ ᏗᏓᏘᏂᏙᎯ , ᎢᎧᏃᎮᏍᎬᎢ ᏣᎳᎩᎯ ᎠᏰᎵ ᎠᏁᎳ ᎯᎠ ᏥᏗᎦᎶᎯ ᎪᎩ ᎤᎾᎴᏅᎲᎢ ᏧᎾᏓᏡᎬ ᎤᎾᏚᎵᎲᎢ ᎠᏂᏍᏓᏢᎢ ᏧᏂᏍᏕᎸᎯᏓᏍᏗᎢ ᎠᎴ ᎠᏂᏣᎳᎩ ᎠᏂᏁᎩ . --- “ ᎾᏍᎩ ᎤᎾᏓᏡᎬᎢ ᎠᏂᎨᏯ ᎠᏂᏁᎩ ᎾᏍᎩ Ꮭ ᏱᏚᎾᏓᏓᎸᏙᎢ . ᏂᎦᎵᏍᏗᎲᏭ ᎩᎶ ᏯᏖᎳᏓ , ᎾᏍᎩᏊ ᎠᏂᏍᎦᏯ , ᎠᎴ ᎾᏍᎩᏊ ᏙᎩᎧᎭ ᎠᏁᎳ ᎠᏂᏍᎦᏯ”, ᎠᏗᏍᎬᎢ . “ ᏝᏢᎢ ᎣᎦᎵᎪᎯᏱ . ᏙᏥᏂᎳᏅᏤᎰ ᎠᏂᏣᎳᎩ ᎠᏁᎳ ᎪᎦᏖᎳᏕᏗᎢ ᎣᎦᏚᎵᎰᎢ.” --- ᎾᏍᎩ ᎤᎾᎴᏅᏙᏗ , ᎤᎾᏓᏡᎩ ᎤᏂᏯᎸᎢ ᎨᏥᏍᏕᎸᏗᎢ ᎾᏍᎩ ᎠᏂᏁᎩ ᎠᏂᎨᏯ ᎤᎾᏓᏡᎩ ᎿᎿ ᏔᎸᏒᎢ ᎠᏍᏛᎢ ᏕᎦᏚᎲᎢ , ᎾᎯᏳ ᏗᎬᏓᎴᏂᏍᎩ ᎾᏍᎩ ᎢᎬᎾᏕᎾ ᎤᎾᏓᏡᎩ ᎠᏂᎨᏯ ᎠᏂᏁᎩ ᏧᏂᎸᏫᏍᏓᏁᎯ ᎣᏏ ᎤᏂᏰᎸᏅᎢ ᎾᏍᎩ ᎠᏂᏣᎳᎩ ᎤᎾᏙᏢᎯ. “ ᏄᏍᏛᎢ ᎪᎵᎬᎢ ᎠᏯᏃ ᎢᎬᏱᎢ ᎠᏂᎳᏍᏓᏢᎢ ᎣᎦᏙᏢᎢ ᎠᏂᏣᎳᎩ ᎠᏂᎨᏯ ᎠᏂᏁᎩ,” ᎠᏗᏍᎬᎢ Brown ᎢᎦᏃ ᎣᏍᏓ ᏙᎦᏠᏒᎢ ᎾᏂᎥᏭ ᏴᏫ ᎠᏁᏙᎯ. ᎣᎬᏐᎢ ᎤᎪᏗᏓ ᎣᏍᏓ ᎪᎱᏍᏗ . --- ᎾᏊᏃ Ꮎ ᎤᎾᏓᏡᎬᎢ 35 ᎾᏂᎠ ᎠᏁᎳ ᏭᏂᎪᏛᎢ ᏣᎳᎩ ᎠᏁᎳ . ᏭᏅᎩᏛᏃ ᏓᏂᏁᎸᎢ ᏌᏊ ᎨᏒ ᎠᏂᎳᏍᏓᏢᎢ ᎨᎳ ᎢᎩ . ᎾᏍᎩᏃ ᎠᏁᎳ ᏣᎳᎩᎯ ᎠᏰᎵᎢ ᏂᎬᎾᏛᏭ ᎠᏁᎯ ᎢᎩ, ᎠᏗᏍᎬᎢ Brown , ᎾᏍᎩᏃ ᏥᏂᎦᎵᏍᏗᎭ Ꮎ ᎤᎾᏓᏡᎬ ᎤᏓᎴᎿᎢ ᎢᎩ ᏏᏅ ᎠᏂᏐᎢ ᎨᏒ. ᎾᏍᎩᏃ ᎤᎾᏓᏡᎩ ᏓᎾᏟᏃᎮᏍᎪᎢ ᎪᏪᎵ ᏓᎾᏓᏅᏁᎰᎢ ᎠᎴ ᏓᎾᏠᏍᎪᎢ. --- ᏂᏗᎦᎵᏍᏙᏗᎭ Ꮎ ᎤᎾᏙᏢᎢ ᎠᏁᎳ ᏂᎬᏭ ᏥᏓᏁᎭ. Brown ᎢᎧᏃᎮᏍᎬᎢ ᎤᎾᏓᏡᎬᎢ ᏓᎾᏠᎠᎬᎢ ᏧᏓᎴᎿᎢ ᏚᏙᏢᏩᏗᏒᎢ ᏓᎾᏠᏍᎨᏍᏗ ᎾᏍᎩ ᎤᎾᏢᏅᏓᏁᎮᏍᏗ ᎠᏁᎳ ᎤᏁᏓᏍᏗᎢ. --- Brown ᎢᎧᏃᎮᏍᎬ ᎠᏁᏟᏗᏍᎬᎢ ᎤᎾᏂᏘ ᎢᏳᎵᏍᏙᏗ ᎠᏁᎳ ᎢᎬᏩᎾᏛᏁᏗ ᎤᎾᏛᏅᏍᏙᏗ ᎢᏴ ᏭᏂᏁᏍᏗᎢ ᎿᎿ ᎢᎬᎾᏕᎾ ᎠᏍᏆᎵᏍᎬᎢ ᎠᎴ ᏍᎦᏚᎩ ᏓᎾᏠᏍᎬᎢ. --- “ ᎯᎠᏃ ᏳᏍᏗ ᎠᏱᎸᏍᏗ ᎠᏕᎶᏆᎠᏙᏗ. ᎾᏃ ᎤᎾᏓᏡᎬ ᎠᏂᎨᏯ ᎠᏂᏁᎬ ᎿᎿ ᏔᎸᏒᎢ ᎠᏍᏛ ᏕᎦᏚᎲᎢ ᎣᎨᏲᎲᏍᎦ. ᎠᏁᏟᏗ ᎣᎨᏲᏗ ᎾᏍᎩ ᏱᎦᏲᎦᏛᏁᏗ,” ᎠᏗᏍᎬᎢ. “ᎪᎯᏃ ᏣᏟᎢᎳ, ᏭᎵᏍᎨᏗᏴᏃ ᎪᎱᏍᏗ ᎦᏳᏂᏁᏍᏗ ᏱᎨᏅᏁᏗ ᎠᏂᏣᎳᎩ ᎠᎴ ᎠᎾᏁᏟᏗ ᏧᏂᏤᎲᏍᏗ ᎧᏁᎩ ᎨᎪᎵᏍᏗᎢ ᏂᎬᏂᏏᏍᎩ 14,00 ᎢᏯᏂᎢ ᎪᏪᎵ ᏧᏂᏁᏍᏗ Ꮭ ᏦᎠᏍᏓ ᏱᎩ,” --- ᎠᏂᏁᎩᏃ Ꮭ “ᏦᏍᏓ ᎪᏪᎵ ᏧᏂᏁᏍᏗ Ꮭ ᏱᏚᎾᏔ ᎠᏂᎳᏍᏓᏢᎢ ᎠᎴ ᏗᎾᏙᎩᏯᏍᎩ ᎧᎻᏏ. --- Brown ᎤᏠᏯᏍᏔᏅ ᎾᏍᎩ ᎠᏠᏯᏍᏗᎲ ᏐᎢ ᎤᎵᏍᎨᏗ ᏱᎬᏛᏁᏗ ᏗᎾᏙᎩᏯᏍᎩᏃ ᎨᎦᏚᏓᎸᏗ ᏣᎳᎩᎯ ᎠᏰᎵ ᎠᏁᎳ. ᎲᎸᏍᎩᏃ ᏱᏅᏓ, Ꮎ ᎤᎾᏓᏡᎬ, ᎠᏁᎳᏗᏙᎮᏍᏗ 2013 ᎠᏂᎳᏍᏓᏢᎢ ᏓᎾᏙᎩᏯᏍᎬ ᎠᎴ ᎠᏂᏯᏙᎢᎮᏍᏗ ᎧᏃᎮᏢᎾᎢ ᎠᏂᎳᏍᏓᏢᎢ ᎤᏂᏁᎢᏍᏗ ᎢᏯᏛᏁᏗ ᏅᏗᎦᎵᏍᏙᏗ “ ᏍᏗ ᎦᏁᏄᏟ ᎪᏟᏍᏗᎢ “ ᎠᏗᏍᎬᎢ Brown. --- “ᏱᏛᏟᎶᏍᏓᏭ, ᎾᎯᏳ ᏳᏟᎠᎶᏝ ᏗᏙᎩᏲᏍᏗ ᏲᎦᏚᎳ ᎩᎶ ᎤᏛᏅᏍᏙ ᎤᎵᏍᏕᎸᏙᏗ ᎠᏙᎩᏯᏍᎩ ᎠᎴ ᎤᏛᏅᏍᏙᏗ ᏧᎾᏠᎯᏍᏗᎢ. ᏲᎦᏚᎳ ᏦᎪᏪᎶᏗ ᏗᎾᏙᎩᏯᏍᎩ ᎠᏍᏛᏛᎮᏢᏍᎩ ᎠᎴ ᏧᏂᏯᏙᎢᏍᏗ ᎾᏍᎩ Ꮎ ᏗᎪᏪᎵ ᏗᎾᏙᎩᏯᏍᎩ ᏧᏂᏁᏍᏗ ᎠᎴᏃ ᏧᏂᎴᏙᏗ ᎾᏍᎩ ᎢᏳᏍᏗ ᎤᎾᏕᎳᎰᏒᎢ ᎤᏂᎪᎵᏰᏗ ᎠᏂᏁᎩ,” ᎠᏗᏍᎬᎢ. --- ᎣᏣᏁᏟᏗ ᏱᎬᏩᎵᏍᏙᏓ ᎨᏒ ᏌᏊ ᎨᎳ ᎿᎿ ᎣᎦᏓᏡᎬ ᎤᏪᏓᏍᏗᎢ ᎥᎿ ᏗᏙᎩᏯᏍᎩ ᎧᎻᏏᏂ ᏓᎾᏠᏍᎬᎢ ᏲᎦᏂᏘᏃ ᎢᏳᏍᏗ ᎠᏂᏃᎮᏍᎬᎢ ᎠᎴ ᏂᎦᎵᏍᏔᏅᏍᎬᎢ,” ᎤᎾᏓᏡᎬ ᎠᏁᎳ ᎠᎴᏍᏊ ᏗᏂᎳᏫᎩ ᎧᎻᏗ ᏓᎾᏠᏍᎬᎢ ᎠᏁᏙᎰᎢ ᎤᎾᏂᏘ ᎢᏳᎵᏍᏙᏗ ᎢᏳᏍᏗ ᏓᏄᎪᏔᏂᏙᎲᎢ ᎠᏂᏃᎮᏍᎬᎢ ᎠᎴ ᎢᏳᏍᏗ ᏓᏂᎶᎯᏍᏗᎲᎢ,ᎠᏗᏍᎬᎢ Brown Ꮎ ᎤᎾᏓᏡᎬᎢ ᏯᏃᎷᏩᏘ ᎢᏳᏍᏗ ᎾᏅᏛᏁᎲᎢ ᏗᎧᏅᏩᏛᏍᏗ ᏗᏃᏢᏍᎩ ᎠᎴ ᎢᏳᏍᏗ ᎤᏂᏃᏟᎩ ᏣᎳᎩᎯ ᎠᏰᎵ ᎠᏁᎳ ᎠᎴ ᎤᏯᏙᎢᏍᏗ ᎢᏳᏍᏗ ᎤᎾᏕᎳᎰᏒᏅᎢ. --- ᎤᏓᏍᏈᏍᏙᏒᎢ ᎦᎵᏍᏔᏅᏍᎩ ᎿᎿ ᎠᏰᎵ ᎢᎦᏙᏢᏒᎢ ᎾᏊ ᏥᎩ,ᎠᎴ ᎣᏣᏁᏟᏗᎭ ᎢᏙᎯᏳᎯᏯ ᎢᎦᏅᏘ ᎢᏳᎵᏍᏙᏗᎢ ᏂᎦᎵᏍᏯᏅᏍᎬᎢ ,” ᎠᏗᏍᎬᎢ “ᏙᎯᏳ ᎤᏦᏎᏗ ᎨᏒ ᎡᏘ ᏥᎨᏒ ᏥᎥᎾᏙᎩᏯᏍᎬᎢ ᎠᎴ ᎾᏍᏊ ᎠᎴ ᎣᏣᏓᏅᏖᏍᎬᎢ ᎢᎦᏘᎦᏛᏁᏗ ᎨᏒᎢ ᎣᏤᎳ . ᏂᎨᎵᎰᎢ ᎢᎦᏓ ᎠᏂᏁᎩ Ꮭ ᏳᎾᏂᏙ ᎢᏗᏜ ᏭᎾᎩᏙᏗ ᏳᎾᏕᎳᎰᏏ ᎪᎱᏍᏗ ᎦᎵᏍᏔᏅᏍᎬᎢ ᎠᏂᏁᎬᎢ ᎠᎴ ᏧᎾᎦᏎᏍᏙᏗ ᎠᏂᏁᎩ ᏧᏂᏍᏓᏩᏛᏍᏗ ᏗᎧᎿᏩᏛᏍᏗ ᏣᎳᎩᎯ ᎠᏰᎵ ,” --- ᎤᎪᏗᏓ ᏲᏚᎵ ᎠᏕᎳᎰᎯᏍᏗᎢ, ᏩᏟᏃᎮᏙᏗ Brown 918-441-3905 ᎠᎴ email cherokee4cherokee@gmail.com ᎠᏂᏏᏴᏫᎭ ᏯᎾᏖᎳᏓ LWVCN ᏱᏛᏩᏛᎯᏙ ᎾᏍᎩ ᎤᎾᏓᏡᎬ ᎠᏂᎨᏯ ᎠᏂᏁᎩ ᎿᎿ metropolitan Tulsa website at http://lwvtulsa.org . ᎾᏊᏃ ᏴᏖᎳᏗᎠ Ꮎ ᏔᎸᏒᎢ ᎤᎾᏓᏡᎬ website, ᏱᎬᏁᏗ ᏗᎪᏪᎵ ᎤᏜᏅᏛᎢ “Cherokee Unit” ᎾᏍᎩᏃ ᎠᏖᎳᏗᏍᏗᎢ ᏱᎨᎦᎧᎲᎦ ᎿᎿ CN ᎤᎾᏓᏡᎬ.

--- ---
10/17/2012 08:36 AM
ᏓᎵᏆ, ᎣᎦᎳᎰᎹ. - ᎾᏍᎩᏃ ᏧᎾᏓᎯᎵᏓᏍᏗ ᎤᎾᏓᏡᎬᎢ ᏚᏂᏁᎴᎢ ᏣᎳᎩᎯ ᏗᏰᎵ ᎤᎶᎲᏍᏗ $ 1.4 ᎢᏳᏆᏗᏅᏓ ᏩᏥᏂ ᎤᎵᏍᎪᏟᏔᏅᎢ ᎠᏕᎳ ᏧᏤᎳᏍᏗᎢ ᏗᎧᎿᏩᏛᏍᏗ ᏓᏂᏍᏓᏩᏕᎬᎢ 10 ᎯᏃ ᏱᎦᎢ ᏗᏤ ᏙᏆᎴᎷ ᏗᏦᏙᏗ ᏙᏓᏳᏂᏩᏏ ᎠᏂᎳᏍᏓᏢᎢ ᏗᎾᏓᏂᏱᏍᎩ ᎤᎾᏓᏡᎬᎢ ᏧᎾᏦᏙᏗ. --- ᎾᏍᎩᏃ ᏗᏂᏃᏣᏝᏂᏙᎯ ᎤᏂᏄᎪᏫᏒᎢ ᎾᏍᎩᏃ ᏩᏥᏂ ᏧᎵᏍᎪᏟᏔᏅᎢ ᎠᏕᎳ ᎤᎶᏒᏍᏗ $100 ᎢᏳᏆᏗᏅᏗ ᏚᏂᏁᎸᎢ ᏧᎾᏕᎴᏅᏗ ᏓᏂᏍᏓᏢᎢ ᏧᏤᎳᏍᏗᎢ ᏗᎧᎿᏩᏛᏍᏗ ᏗᏍᏓᏩᏛᏍᏗ ᏓᏂᏍᏓᏩᏗᏒᎢ , ᎠᎴ ᎤᎾᎴᏫᏍᏙᏗ ᎠᏂᏍᎦᏅᎬᎢ ᎠᎴ ᎠᏠᏯᏍᏙᏗ ᎤᏣᏘᎾ ᏂᎦᎵᏍᏔᏅᏍᎬᎢ ᎾᏅᏛᏁᎲᎢ ᎥᎿ 10 ᎢᏧᏓᎴᎢ ᏚᏙᏢᏩᏗᏒᎢ , ᎬᏩᏠᏯᏍᏗ ᎤᏂᏣᏘ ᏗᎦᏎᏍᏙᏗ ᎠᎴ ᏍᎦᏚᎩ ᎠᏁᏙᎲ ᎤᎾᎦᏎᏍᏗ , ᎠᏗᏔᏍᏗ ᎠᎴ ᎠᎾᏔᏅᏍᎬᎢ , ᎠᎴ ᎤᏲ ᏂᎨᎬᏁᎲᎢ ᎠᎴ ᏓᏂᎾᏌᎲᏍᎬᎢ ᎠᏂᎬᏴᎵ. --- ᏍᏗᏭ ᎦᎷᎶᎩ $ 1 ᎢᏳᏆᏗᏅᏗ ᏧᏂᎩᏍᏗ ᎨᏎᏍᏗ ᏣᎳᎩᎯ ᎠᏰᎵ ᏗᎾᏓᏂᏱᏍᎩ ᎯᏍᎩ ᏱᎦᎢ ᏗᏤᎢ Ford Interceptors ᎠᎴ ᎯᏍᎩ ᏱᎦᎢ ᏗᏤᎢ Dodge Chargers ᎾᏍᎩ ᎬᏠᏯᏍᏗ ᏗᏛᏓᏍᏙᏗ ᎠᎴ ᏗᎾᏓᏂᏱᏍᎩ ᎤᎾᏔᏂᏓᏍᏗ ᎾᏍᎩ ᎬᏗ ᏙᎯ ᏳᎵᏍᏙᏗ ᎠᎴ ᎤᎾᎦᏎᏍᏙᏗᎢ. --- Suzanne Dry water, ᏗᎾᏓᏂᏱᏍᎩ ᎤᎾᏓᏡᎬ ᎠᏍᎦᏰᎬᏍᏗ ᎥᎿ ᏄᎬᏫᏳᏒᎢ ᏓᎢᏒᎢ ᎠᏗᏍᎬᎢ Ꮎ ᏧᎾᏓᎯᎵᏓᏍᏗᎢ ᎤᎾᏓᏡᎬᎢ ᏍᎦᏚᎩ ᎤᏂᎫᏍᏓᎢ ᏗᎾᏓᏂᏱᏍᎩ ᎤᎾᏓᏡᎬᎢ ᎠᎴ COPS ᎠᎯᎸᏍᏗ ᎠᎾᎵᏏᎾᎯᏍᏗ ᎿᎿᎢ ᏍᎦᏚᎩ ᏗᎾᏓᏂᏱᏍᎩ ᏚᏂᎸᏫᏍᏓᏁᎲᎢ ᎥᎿ ᎠᎹᏰᏟ ᏍᎦᏚᎩ ᎡᏍᎦᏂ ᎠᎴ ᎠᏂᎳᏍᏓᏢᎢ ᏗᎧᎿᏩᏛᏍᏗ ᎠᏂᏍᏓᏩᏕᎩ ᏚᏙᏢᏒᎢ. --- ᎠᏠᏯᏍᏗᎲᎢ Ꮎ COPS ᏚᏃᏪᎳᏅᎢ 64 ᏱᎦᏃ ᎨᏒᎢ $ 26.9 ᎢᏳᏆᏗᏅᏓ ᏚᏂᏁᎸᎢ ᎠᏂᎳᏍᏓᏢᎢ ᏗᏍᎦᏚᎩ ᏚᏙᏢᏩᏗᏒᎢ ᏓᏂᎫᏍᏛᏍᎬᎢ ᏓᏂᎾᏢᏍᎬᎢ ᎠᎴ ᎤᎾᎳᏂᏓᏍᏗ ᎤᏂᏂᎬᎢ ᎾᎿᎢ ᎠᏂᎳᏍᏓᏢᎢ ᎢᎬᎾᏕᎾ. ᎾᏃ ᏗᎾᏓᏂᏱᏍᎩ ᎤᎾᏓᏡᎬᎢ ᏚᏂᎩᏒᎢ $ 999.972 ᎠᏂᎳᏍᏓᏢᎢ ᎠᏍᏕᎵᏍᎩ ᏩᏥᏂ ᎤᎵᏍᎪᏟᏔᏅᎢ ᎠᏕᎳ ᎤᏙᏢᎯ ᎠᏓᏁᏗᎢ ᎾᏍᎩ ᎬᏔᏂᏓᏍᏗ ᎠᎴ ᎠᎾᎵᏏᎾᎯᏍᏗᎲᎢ ᏦᎢ ᎢᏧᏕᏘᏴᏓ ᎢᎪᎯᏓ, ᎠᏗᏍᎬᎢ Dry water. Jennifer Kirby, CN ᏴᏫ ᏗᏂᏍᏕᎵᏍᎩ ᏔᎵᏁ ᎠᏍᎦᏰᎬᏍᏗ ᎢᎧᏃᎮᏍᎬᎢ $ 500.000 ᏱᎦᎢ ᎿᎿᎢ $1.4 ᎢᏳᏆᏗᏅᏗ ᏂᏓᏳᎶᏒᎢ ᎠᏂᎳᏍᏓᏢᎢ ᏚᏂᎩᏒᎩ ᎾᏍᎩᏃ ᏗᎾᏕᎶᏆᏍᎩ ᏧᎾᎦᏎᏍᏗ ᏧᏂᎸᏫᏍᏓᏁᎯ ᎤᎾᏙᏢᎯ ᎿᎿᎢ ᏙᏫᏍᎦᎶᎢ ᏍᎦᏚᎩ ᏫᏂᏙᏛᎦᎵᏍᏔᏂ. --- “ ᎾᏍᎩ ᏩᏥᏂ ᎤᎵᏍᎪᏟᏔᏅᎢ ᎠᏕᎳ ᏴᏫ ᏗᏂᏍᏕᎵᏍᎩ ᏥᏚᏂᎩᏎᎢ ᎿᎿ ᏧᎾᏓᎯᎵᏓᏍᏗ ᎤᎾᏓᏡᎬᎢ ᏙᏓᏳᎶᏒᏔ. ᎾᏍᎩᏃ ᏱᎦᎢ $496,916 ᎾᏍᎩ ᏦᎢ ᎢᏧᏕᏘᏴᏓ,” --- ᎠᏗᏍᎨᎢ. “ ᎾᏍᎩ ᏣᎳᎩᎯ ᎠᏰᎵ ᏂᏓᏳᏓᎴᏅ ᏚᏙᏢᏒᎢ ᏂᏛᎾᏛᏁᎵ ᎾᏍᎩ ᏧᏁᏅᏒᎢ ᏧᏂᏩᏛᎯᏓᏍᏗ ᎤᎾᏙᏢᎯ ᎾᏍᎩᏃ ᏅᏁᎯᏴ ᎠᎹᏰᎵ ᏂᏓᏳᏓᎴᏅ ᏚᏙᏢᏒᎢ ᏂᏛᎾᏛᏁᎵ ᎾᏍᎩ ᏅᏁᎯᏴ ᎠᎹᏰᎵ ᏗᎾᏛᏍᎩ 5 ᎢᏧᎾᏕᏘᏴᏓ 17 ᏩᏍᏗ ᎾᏍᎩᏅ ᏓᏫᏍᎦᎵ ᏍᎦᏚᎩ ᎠᏁᎯ ᎠᎴ ᎠᏂᏏᏓᏁᎸ ᏚᎾᏙᏢᏩᏗᏒᎢ.” --- Kirby Ꮓ ᏂᎦᏪᏍᎬᎢ ᏄᏍᏛᏃ ᏚᏄᎪᏛᎢ ᎾᏃ ᏗᎾᏕᎶᏆᏍᎩ ᏗᎾᏛᏍᎩ ᏂᏓᎾᏕᎶᏆᏍᎬᎾ ᏧᎾᏕᎶᏆᏍᏗᎢ ᎠᎬᏩᏟ ᎠᎴ ᎾᏍᎩ ᎤᎾᏞᎢᏍᏗᎢ ᏗᎾᏛᏍᎩ ᏧᎾᏓᎯᎵᏓᏍᏗ ᏓᎢᏒᎢ ᎢᎬᏱᎢᏭ ᎠᏓᎴᏂᏍᎬᎢ , ᎠᎴ ᎠᎴᏫᏍᏙᏗ ᏔᎵᏁ ᎢᏯᎾᏛᏁᎯ. --- “… ᎠᏠᏯᏍᏙᏗ ᏗᏍᏕᎸᏗ ᏗᎧᎿᏩᏛᏍᏗ ᎠᏲᏍᏗᏍᎩ ᎠᏓᎴᏂᎲᏭ ᎠᎴ ᏗᎾᏛᏍᎩ ᎤᏅᏌᏭ ᏳᎾᏠᏯᏍᏗᏍᎨᏍᏗ , ᎾᏍᎩ ᎤᎾᏓᎬᏴᎵᎨᎢ ᎤᎾᏠᏯᏍᏗᏍᎨᏍᏗ,” ᎠᏗᏍᎬᎢ.” ᎾᏍᎩᏃ ᏴᎵᏍᎪᏟᏗ ᎠᎴ ᎾᏅᏛᏁᎲᎢ ᏙᏧᏁᏅᏅᏒᎢ ᎣᏍᏓ ᏩᏟᎢᎶᎢᎭ ᎠᎴ ᏗᎨᏲᏗ ᏗᎾᏛᏍᎩ ᎠᎴ ᏏᏓᏁᎸᎢ ᎤᎾᏙᏢᏒᎢ . ᎾᏍᎩ ᎠᏂᏍᏓᏢᎢ ᎤᏚᎩ ᎤᏅᏐᎢ ᏂᎬᏂᎯᎵᏐᎢᏭ Ꮎ ᏗᎾᏛᏍᎩ ᏂᏚᏳᎪᏛᎢ ᎢᏳᎾᏛᏁᏗᎢ ᎿᎿᎢ ᏍᎦᏚᎩ ᎤᎾᏙᏢᏒᎢ , ᎠᎾᏁᏢᏍᎩ ᏴᏫ. ᎯᎠᏃ ᎬᏍᏓᏩᏛᏍᏗ ᏯᎵᏍᎪᏟᏓ ᎤᏂᎪᏗ ᎬᏩᎵᏍᏕᏟᏗ ᏗᏏᏓᏁᎸᎢ . ᏗᎾᏛᏍᎩᏃ ᎨᎪᎵᏍᏗᏃ ᎨᏎᏍᏗ ᎿᎿ ᏧᎾᏕᎶᏆᏍᏗᎢ ᎾᏍᎩᏃ ᎠᎦᏲᏢᎢ ᏓᎾᏕᎶᏆᎲᎢ.

--- ---
10/15/2012 08:37 AM
ᏩᏒᏓᏃᎢ – ᎾᎿ ᎬᎾᏕᎾ ᎠᏂᏴᏫᏯ ᎤᎾᏕᎶᏆᏍᏗ ᏚᎾᎵᎪᏒ ᎠᏂᏅ ᎧᏁᏥᏙ ᎾᏝᎬ ᎬᏂᎨᏒ ᏄᏅᏁᎸ ᎾᎿ ᏣᎳᎩ ᎠᏰᎵ ᎨᎳ Ahniwake Rose ᎾᏍᎩ ᏧᎾᎵᎪᎯ ᎢᏤ ᏄᎬᏩᏳᏒ ᎠᏓᏅᏖᎵᏙᎯ. --- Rose ᎤᏖᎳᏕ NIEA ᎾᏍᎩ ᎯᏍᎩ ᏧᏕᏘᏴᏓ ᎢᎪᎯᏓ ᎨᏎ ᏗᎫᎪᏔᏂᏙ ᎨᏒ ᎬᎾᏕᎾ ᏩᏥᏂ ᎨᏂᎳᏫᎩ ᎾᎿ ᎠᎹᎵᎧ ᎠᏂᏴᏫᏯᎢ. Dr. Gerald Gipp ᎤᎵᏍᏛᏡᏅ ᎠᏥᏁᎸ, ᎾᏍᎩ ᏧᏬᏢ NIEA ᎤᏬᏢ ᏄᎬᏫᏳᏌᏕᎩ ᎧᏁᏥᏙ ᎾᏍᎩ ᏕᎭᎷᏱ ᏥᎧᎸ ᏂᏓᎬᏩᎴᏅᏓ. --- “ᎣᏣᎵᎮᎵᎦ ᎣᏥᏴᏔᏂᏢ Ahniwake ᏦᎦᏘᏅᏍᏗ ᎣᏣᎳᏏᎲᏍᎬ ᎣᏥᏁᏉᏍᎬ ᎤᏲᎯ, ᎦᏬᏂᏍᎩ, ᎠᎴ ᎡᎵᏊ ᎢᏯᏛᏁᎯ,” ᎤᏛᏅ NIEA ᎤᎬᏫᏩᎯ Quinton Roman Nose. “ᎤᎦᏙᎲᏒ, ᎤᎸᏉᏛ, ᎠᎴ ᏍᏓᏯ ᏧᎸᏫᏍᏓᏁᎯ ᏓᏍᏕᎵᏍᎪ ᎠᏁᎯᏯ ᏗᏍᎦᏚᎩ ᎤᎪᏛ ᎤᎾᏕᎶᏆᏍᏗ ᏗᏂᏲᏟ ᏕᎩᎧᎲ ᎤᎪᏛ ᎢᏳᎾᏛᏗ ᎾᏍᎩ ᎣᏍᏓ ᎢᏳᎾᏛᏁᎸ ᎾᏍᎩ ᏔᎵ ᏧᏕᏘᏴᏓ ᏧᏟᎢᎸᏍᏔᏂ.” --- ᎾᏍᎩ NCAI, Rose ᏚᏘᏅᏒ ᏗᎧᏃᏩᏛᏍᏗ ᎠᎴ ᏧᎾᎳᏏᏙᏗ ᏓᏁᎶᏗᏍᎬ ᏚᏅᏛ ᏕᎧᏃᎮᏍᎬ ᎾᎿ ᏧᎾᏕᎶᏆᏍᏙᏗ ᎠᎴ ᏴᏫ ᎠᏰᎸ ᏂᎦᎵᏍᏔᏂᏙᎲ ᎤᏅᏘ. ᎾᏍᎩ ᏕᎦᏂᎵᏕᎰ ᎾᏍᎩ ᏂᏚᏍᏛ ᏧᏂᏍᏓᏩᏛᏍᏙᏗ ᎠᏁᎸᏍᎪ ᎠᏂᎳᏍᏓᎸ ᏧᎾᏑᏰᏍᏗ ᎠᎴ ᏧᏪᎳᏗᏍᏗ ᏧᎾᏕᎶᏆᏍᏗ ᎠᎴ ᏗᏐᎢ ᏧᏂᎸᏫᏍᏓᏁᎯ ᎾᎾᏛᏁᎲ ᎤᏂᏂᎬᎬ ᏓᏤᏢ ᎢᏳᏅᏗ ᏍᎦᏚᎩ ᎠᎴ ᎤᎾᎵᏏᏅᏙᏗ ᏂᏧᎾᏛᏁᎸᏍᏔᏅ. --- Ꮟ ᏂᎦᏕᎳᏗᏍᎬᎾ ᏥᎨᏒ NCAIᎢ, Rose ᏚᎸᏫᏍᏓᏁᎲ ᎤᏅᏔᏂ ᎨᏒ ᎾᎿ ᎠᎹᏰᏟ ᏚᏙᏢᏒ ᏧᎾᏕᎶᏆᏍᏙᏗ ᏚᎸᏫᏍᏓᏁᎲ ᎤᏙᏗ ᎾᎿ ᎤᎬᏫᏳᎯ ᏄᎬᏫᏳᏌᏕᎩ ᎤᏓᏅᏒ ᎪᏪᎵ 13336, ᎾᏍᎩ ᎤᏛᏅᎢᏍᏛ ᏙᎯᏳ ᎾᎿ ᎠᏁᎯᏯ ᏗᎾᏕᎶᏆᏍᎩ ᎤᎾᏟᏂᎪᏍᎪ, ᏂᏧᎵᏍᏔᏅᏍᏔᏅ ᎠᎾᏕᎶᏆᏍᎬᎢ.

--- ---
10/11/2012 03:17 PM
ᎦᎴᎼ, ᎣᎦᎵᎰᎹ. – ᏚᏂᏃᏗ ᎢᎬᏱ, ᎦᎴᎼ ᎦᏚᎲ ᏗᏂᎳᏫᎩ ᎤᏂᏁᏨ ᏧᏂᏍᏨᎸᏗ ᎾᎿ ᏣᎳᎩ ᎠᏰᎵ ᎠᎴ ᎠᎹᏱᏟ ᏗᎾᏓᏂᏱᏍᎩ ᎤᎾᏙᏢ ᎾᎿ ᎤᎾᎵᏍᎪᎸᏓᏁ ᎾᎿ ᎦᏚᎲ ᏗᎾᏓᏂᏱᏍᎩ ᎡᎵᏊ ᎬᏩᏂᏍᏕᎸᏓ ᎠᎴ ᏫᎬᏩᏂᏁᏍᏗ ᎾᎿ ᏳᏃᏴᎳᏏᏟ ᎾᎿ ᎤᏃᏢᏒ ᎠᏥᏂ ᎠᏰᏟ ᎤᏙᏢᏒ ᎠᎴ ᏣᎳᎩ ᎠᏰᎵ. --- ᏧᏩᎫᏔᏅᏒ, ᎦᎴᎼ ᎠᏂᏆᎵᏏ ᎠᏎᎸᏊ ᎨᏒ ᎢᏴ ᎤᏁᏓᏍᏗ ᎾᎿ ᎠᏫᎾᏗᏢ ᎦᏚᎲ ᏓᏟᎶᎥ ᎾᎿ ᎤᎾᏤᎵ ᎠᏂᎳᏍᏴᏢ ᎠᎴ ᏩᏥᏂ ᎠᏰᎵ ᎤᎾᏙᏢ , ᎠᏗᏍᎬ ᎦᎴᎼ ᏗᎾᏓᏂᏱᏍᎩ ᎤᎬᏫᏳᎯ Stan Brown. --- “ᎤᎵᏍᎨᏗᏴ ᎦᏓᏅᏖᏍᎬ ᎠᎴ ᎤᎾᏓᏕᏗ ᎤᎾᎵᏍᎪᎸᏙᏗ ᎢᏧᎳ ᎢᏗᏢ ᏗᎦᎸᏫᏍᏓᏁᏗ ᎠᎵᎪᏗ,” ᎠᏗᏍᎬᎢ. --- ᎯᎠ ᎤᎾᏙᏢᏒ ᎾᏍᎩ ᎣᏏᏊ ᎨᏒ ᏧᏩᎪᏔᏅᏒ ᎾᏍᎩ ᏙᎩᎸᏫᏍᏓᏁᎲ ᎯᎠ ᏚᎰᏢᏒ ᎠᎭᏂ ᎦᏚᎲᎢ, ᎠᏗᏍᎬ Brown. --- “ᎯᎢᏃ ᎾᏍᎩ ᎣᏍᏓ ᎾᏍᎩ ᎤᎾᎵᏍᎪᎸᏙᏗ ᎢᏧᎳ ᏦᎩᎸᏫᏍᏓᏁᏗ ᎯᎠ ᏚᏙᏢᏒᎢ,” ᎠᏗᏍᎬᎢ. --- Brown ᎾᏍᏊ ᏄᏪᏒ ᎾᏍᎩ ᎤᎾᎵᏍᏕᎸᏙᏗ ᎤᏗᏗᏢ ᎾᎿ ᎯᎠ ᏗᏓᏁᏤᎸᎢ ᏥᎩ ᎾᏗᎦᎵᏍᏙᏗ ᏗᏓᏁᏤᎸ ᎨᏒ ᎤᏁᎭ ᎦᏚᎲ ᏧᏂᎸᏫᏍᏓᏁᎯ ᏗᏐᎢ ᏚᏂᎸᏫᏍᏓᏁᎲ ᏧᏂᏯᏅᏗᎢ ᎢᏳᏃ ᏱᏚᏂᏂᎬᎦ. --- ᎾᏍᎩ ᏚᎾᏓᏁᏤᎸ ᎠᎴ ᏚᏂᎧᏅ ᎾᏍᎩ ᎬᏩᎾᎵᏍᏕᎸᏓ ᎧᏂᎬᎦ ᏱᏂᎦᎵᏍᏗᎭ ᎠᎴ ᎤᏁᏅᏍᏗ ᎾᎿ ᎧᏂᎬᎬᎢ, ᎤᏛᏅᎢ.

--- ---
10/11/2012 08:27 AM
ᏓᎵᏆ, ᎣᎦᎵᎰᎹ. – ᎠᎦᎵᏯ ᎤᏓᏅᏓ ᎠᏣᎳᎩ ᏍᏆᏞᏍᏗ ᏗᏁᎶᎲᏍᎦ ᎤᎭ ᎤᏥᏍᏓᎷᎩᏍᎦ ᏃᏈᏏ ᎤᎵᏌᎳᏓᏩᏗᏒ Angel ᎤᏪᎾᎢ, ᏗᏍᏆᏗᏍᎩ ᏓᏕᎶᏆᏍᎬ ᎠᎴ ᏧᏂᎦᏔᏙᏅᏙᏗ ᎾᎿ ᎦᎸᎳᏗ ᏧᎾᏕᎶᏆᏍᏗ Kansas ᎠᎨᏯ ᏜᏴᎦᎳᏬᏓ ᎠᎴ Ꮟ ᎾᎾᎴᏂᏍᎬ ᎠᎦᏑᏰᏓ ᏃᎴ ᎠᏥᎪᎥ ᎾᎿ ᏍᎦᏚᎩ Farm Wade Trophy. --- ᎾᏍᎩ trophy ᏓᏂᏁᎰ ᏑᏕᏘᏴᏓ ᎢᏳᏓᎵ ᎾᎿ ᏬᏌᏂᏴ ᏍᏆᏞᏍᏗ ᏗᏁᎶᎲᏍᎩ ᎾᎿ ᎬᎾᏕᎾ Collegiate Athletic Association Division 1 ᎠᎴ ᏓᏃᏍᎪ ᎾᎿ ᏦᎢ ᎢᏳᏩᎪᏗ ᏂᎬᎾᏛ ᏧᏓᏠᏒ ᎢᎬᏱ ᎦᏙᎩ Delta ᏍᎦᏚᎩ ᎦᎸᎳᏗ ᏧᎾᏕᎶᏆᏍᏗ ᏗᎨᏲᎲᏍᎩ ᏍᏆᏞᏍᏗ ᏗᎾᏁᎶᎲᏍᎩ Lily Margaret Wade. --- ᎤᏪᎾᎢ, ᎠᏣᎳᎩ ᏣᎳᎩ ᎠᏰᎵ ᎨᎳ, ᎾᏍᎩ ᏌᏊ ᎾᎿ ᎯᏍᎩᏦᏁ ᎾᏂᎥ ᏕᎪᏪᎸᎢ, ᎠᏎᏃ Ꮎ ᎠᏓᏒᎲᏍᏗ ᎠᎴ ᎢᎦ ᎦᏅᏗ ᎨᏒ Ꮭ Ꮩ ᎾᏍᎩᏊ ᎢᎦ ᏯᏌᏍᏙ ᎾᏍᎩ ᎠᎾᎳᏍᎦᎵᏍᎩ ᎤᏂᎦᏙᎲᏒ ᎤᎾᏁᎳᏁᎳ. --- “ᏂᎪᎯᎸ ᎯᎢᎾ ᎢᏳᎾᏍᏗ ᎠᏂᏴᏫ ᎠᏁᎰ ᎾᎿ ᎠᏂᏴᏫᏯ Ꮭ ᎠᏁᎯᏯ ᏱᏂᎬᎾᏛᏓ ᎠᏁᎵᏍᎦ ᎠᎴ ᎠᎾᏗᏍᎩ, ᏃᎴ ᎦᏚᎳᏗ ᏓᎾᏕᎶᏆᏍᎪ ᎠᎴ ᎠᏂᏑᎵᎪᎪ,” ᎠᎾᏗᏍᎪ. “ᎤᏂᎪᏓ ᎨᎳ ᏗᎾᏛᏍᎦ ᎠᏂᎷᎪ ᎠᎴ ᏧᎾᏓᎦᏴᎵᎨ ᎠᎾᏗᏍᎪ ‘ᎤᏍᏗ ᎠᎨᏳᏣ ᎠᏇᏥ ᎾᏍᎩ ᏕᎨᏣᏁᎶᏙ,’ ᎠᎴ ᎢᎦᏓ ᎯᎠ ᏱᎾᏂᏭ ᎾᏍᎩ ᎾᏍᎩ ᎤᏠᎾᎾᏛᏁᎰ ᎿᏛᏁᎲᎢ ᎾᏍᎩ ᎨᏣᎦᏙᏍᏛ ᏕᎭᏁᎶᎲᏍᎬᎢ. ᎣᏍᏓ ᎠᏓᏅᏓᏗᏍᏗ ᎨᏐ ᎾᏍᎩ ᏧᎾᏓᎦᏴᎵᎨ ᎠᎴ ᏗᏂᏲᏟ ᎬᏆᏛᏛᎲᏍᎬ ᎾᏍᎩ. --- ᎤᏪᎾᎢ ᎤᎭ ᏧᏂᎦᏔᏙᏅᏙᏗ ᎠᎴ ᎤᏔᏅ ᏔᎳᏚ ᎣᏍᏓ ᏗᎪᏪᎳ ᎪᏪᎳ ᎠᎵᏍᏕᎵᏍᎩ ᎾᏍᎩ ᏌᏊ ᏓᏓᏁᏟᏴᏍᎬ ᏑᏕᏘᏴᏓ. ᎠᏎᏍᎩᏂ, ᎦᏅᏅ ᎾᏍᎩ ᏚᎾᎥ ᎠᎴ ᎣᏍᏓ ᎾᏛᏁᎲ Ꮭ Ꮩ ᎠᎲᏓᏊ ᏱᎨᏎᎢ. --- ᏧᏓᏬᎯᎳᏗᏍᏗ ᎨᏒ ᎠᏓᎪᎵᏰᏍᎩ ᎤᎪᏓ ᏧᏓᎴᏅᏓ ᏂᏓᏳᏓᎴᏅ ᏃᏒᎾ. ᎠᏎᏃ ᎾᏛᏁᎰ ᎣᏍᏓ ᎤᏓᏅᏙ, ᎾᏍᎩᏍᏊ ᏏᏓᏁᎸ ᎬᏩᎫᏍᏓᎥ, ᎾᏍᎩ ᏂᏗᎦᎵᏍᏙᏗ ᎣᏍᏓ ᏥᎾᏛᏁᎭ. --- “ᎦᎴᏂᏙᎲ, ᏴᏫ ᎠᎾᏁᎶᏗᏍᎪ ᎬᎩᏍᏚᏗ ᎬᎩᏃᎯᏎᎲ Ꮭ ᏰᎵ ᏱᎿᏔ ᎾᏍᎩ ᎢᏣᏛᏁᏗ, ᎠᎴ Ꮭ ᎡᎵ ᏱᏂᎦᎭᏛᎦ. ᎾᏍᎩ ᎠᏂᏴᏫ ᎠᏁᏙᎲ, ᎣᏥᏏᏓᏁᎸ ᎠᎴ ᏦᎦᎵᎢ, ᎬᎩᏌᎳᏙ,” ᎠᏗᏍᎬᎢ ᎤᏪᎾᎢ. “ᎾᏍᎩ ᎣᏤᏙᎰ ᎠᎴ ᎬᎩᏌᏙᏯᏍᎪ, ᎣᏍᏓ ᎨᏒ ᎢᏗᏢ ᎨᏐᎢ. ᎠᏎᏃ ᎾᏍᎩ ᎢᏳᎾᏍᏗ ᎠᏂᏴᏫ. “ᎾᏍᎩ ᎣᎩᎵᎪᏩᏕᎬ ᎬᎩᏌᏙᏯᏍᎪ, ᎠᎩᏍᏕᎵᏍᎪ ᏚᏳᎪᏛ ᏯᏆᏛᏗᎢ. ᎠᏎᏃ ᎠᏁᎮᏍᏗ ᎾᏍᎩᎾ ᎢᏳᎾᏍᏗ ᎠᏂᏴᏫ ᎡᎳᏓ ᏯᎾᏓᏛᏁᎯ ᎠᎴ ᎢᏳᏍᏗᏓᏮ ᎢᎬᏩᎾᏛᏗ ᎠᎴ ᎬᏩᎾᏛ ᎾᏍᎩ ᎤᏂᏲᏍᏙᏗ, ᎣᏍᏓ ᎢᏣᎵᏍᏓᏁᏗᎢ. ᏗᎩᎦᏴᎵᎨ ᎬᏇᏲᎾ ᏂᎦᎭᎢᏎᏍᏗ ᎭᏓᏌᏙᏯᏍᎨᏍᏗ.” --- ᎤᏗᏗᏢ ᎾᎿ ᏴᏫ ᏧᎾᏓᏟᏐᏗ ᎠᎴ ᎠᏓᏅᏖᏢᏗ ᏂᏚᏍᏗᏓᏅ ᎤᏪᎾᎢ ᎠᏎ ᏧᏓᏬᎯᎳᏗᏍᏗ ᎨᏐ ᎤᎪᎵᏰᏍᎦ ᎡᏙᎲᎢ. ᎾᎿ ᏔᎵ ᏯᎦᏴᎵ ᏍᎪᎯ ᎤᏕᏘᏴᏌᏗᏒ, ᎤᏪᎾᎢ ᎤᎩᎵᏲᏨ ᏔᎵᏁ ᎤᏲᏤᎸ ᎤᏩᏚᏂ ᎤᏔᎾ ᎾᎿ ᎦᏅᏍᎨᏂ. ᎾᎿ ACL ᎾᏍᎩ ᏌᏊ ᎾᎿ ᏅᎩ ᏓᏍᎪᎵᏴ ᏧᏔᎾ ᏧᏩᏚᏂ ᎾᎿ ᎧᏂᎨᏂ. ᎠᏥᏰᎳᏍᏗ ᏄᎵᏍᏔᏅ, ᎠᏎᏃ ᎤᏪᎾᎢ ᎨᏒ, ᎠᏎ ᎨᏒᎢ. ᎤᏪᎾᎢ ᎾᏍᎩ ᏃᏊ ᎢᎸᏍᎩ ᎢᏯᏅᏓ ᎤᏪᏓᏍᏗ ᏄᎵᏍᏔᏅ ᎤᎾᏓᏕᏲᏗᏐᏗ ᏂᎦᏓ ᎬᏙᏗ ᎤᏝᏂᎪᎯᏍᏗ ᎾᎿ ᏧᏩᏚᏂ ᏚᏪᏙᎸ ᎧᏂᎨᏂ. ᎾᏍᎩᎾ ᎤᏂᎦᏙᎲᏒ, ᎤᏪᎾᎢ ᎾᏍᎩ ᎾᏛᏁᎲ ᎤᎪᏛ ᎤᏝᏂᎩᏓ ᏄᎵᏍᏔᏅᎢ. --- “ᎾᏍᎩᎾ ACL ᎢᏳᏍᏗ, ᎾᏃ ᎠᏲᎠᏍᏗᏍᎩ, ᎠᎩᎦᏛᎴᏒᎢ ᎠᎴ ᎠᎩᏃᎮᏓ ᎠᎩᎭ ᏃᏊ,” ᎤᏛᏅᎢ. “ ᎾᏍᎩᏃ ᎢᎬᏩᎵᏍᏔᏅ, ᎤᎪᏓ ᎠᏩᏟᏂᎬᎦ. ᎤᎪᏓ ᎠᏆᏟᏂᎬᎾ ᎠᏋᏌ ᎨᏒᎢ.” --- ᎾᏍᎩ ᏚᏙᎬ ᎪᏪᎸ ᎾᎿ Wade ᎢᎬᏱᏊ ᏕᎪᏪᎸ Ꮭ ᏱᏚᏲᏍᎩ ᎤᏪᎾᎢ. ᎠᏗᏍᎬ ᎪᎵᎪ ᎤᎪᎵᏰᏍᎦ ᎾᏍᎩ ᏚᏓᏬᎯᎳᏛ ᎠᎴ ᏄᏛᏁᎸ ᎬᏂᎨᏒ ᏂᎦᎵᏍᏗᎭ, ᎤᏛᎵᏓ ᎠᎴ ᎢᏳᏛᏗᎢ. ᎤᏪᎾᎢ ᎠᏗᏍᎬ ᏙᎯᏳ ᎦᎵᎡᎵᎦ ᎬᏇᎳᏛᎢ ᎾᎿ ᏕᎪᏪᎸ ᎠᏂᏐᎢ ᎣᏍᏓ ᏗᎾᏁᎶᎲᏍᎩ. --- “ᎣᏍᏓ ᎠᎨᏰᎸᎭ. ᎾᏍᎩ ᎠᎦᏎᏍᏙᏗ ᎦᏅ ᎪᏪᎵ ᎪᏪᎸ ᎢᎦ ᎣᏍᏓ,” ᎤᏛᏅᎢ. ᎬᏆᎵᎮᎵᏍᏗᏍᎬ ᎾᎿ ᎪᏪᎵ ᎪᏪᎸ ᎾᎿ ᏩᏍᏛ ᎣᏍᏓ ᏗᎾᏁᎶᎲᏍᎩ ᎾᎿ ᎠᏰᏟ. ᎢᎦ ᏍᏓᏯ ᏓᎩᎸᏫᏍᏓᏁᎳ ᎯᎠ ᏙᎯᏳᏃ ᏂᎦᎵᏍᏗᎭ.”

--- ---
10/09/2012 11:41 AM
ᏓᎵᏆ, ᎣᎦᎵᎰᏦ. – ᎾᏍᎩ ᏣᎳᎩ ᎠᏰᎵ ᎠᎴ ᏣᎳᎩ ᎠᏰᎵ ᎦᎫᏍᏓᎥ ᏔᎵ ᏯᎦᏴᎵ ᏦᎦᏚ ᎤᏕᏘᏴᏌᏗᏒ ᏗᎾᏕᎶᏆᏍᎩ ᎤᎾᏔᏂᏓᏍᏗ ᏃᏊ ᎠᏛᏅᎢᏍᏗ ᎠᏏᎳᏕᏫᏒ ᎾᏍᎩ ᏗᏕᎶᏆᏍᎩ ᎤᏍᏆᏗᏍᏗᎢ. --- ᎯᎢᏃ ᎢᎬᏱ ᎾᏍᎩ ᏣᎳᎩ ᎠᏰᎵ ᎠᎴ ᎦᎸᎳᏗ ᏧᎾᏕᎶᏆᏍᏗ ᏗᏂᏍᏕᎵᏍᎩ ᎠᏰᏟ ᎠᎴ CNF ᎠᏃᏢᏅ ᎾᎿ ᎠᏏᎳᏕᏫᏒ ᎾᏍᎩ ᎠᎵᏍᎪᎸᏗ ᏗᎾᏕᎶᏆᏍᎩ ᎬᏩᏂᏴᏍᏗ ᏗᎬᏩᏃᏪᎶᏗ ᎬᏩᏃᏢᏗ ᎠᏏᎳᏕᏫᏒ ᎤᏅᏌ ᏗᎨᎦᏟᎶᏍᏔᏅᎢ. ᏧᏩᎪᏔᏅᏒ, ᏗᎾᏕᎶᏆᏍᎩ ᎠᏎ ᏭᏁᏓᏍᏗ ᎨᏒ CHRᎢ ᎠᎴ ᏧᏂᏥᎵᏏᏐᏗ ᎨᏒ ᎪᏪᎵ, ᎾᏍᎩ ᏚᏂᏃᎯᏍᏗ ᎾᏍᎩ ᎨᏒ ᏣᎳᎩ ᎠᏰᎵ ᏧᏓᏢᏅᏓ ᏚᏙᏢᏒᎢ. ᏃᏊᏃ ᏗᏕᎶᏆᏍᎩ ᎡᎵᏊ ᎠᏏᎳᏕᏫᏒ ᎢᏳᏅᏗ ᏂᎦᎵᏍᏗᏊ ᎢᏴ ᎤᏂᏯᏍᏗ ᎠᎴ ᎤᏂᎧᎵᏏᏐᏗ ᎾᏍᎩ ᏂᎦᎥ ᎤᏔᏂ ᎠᎧᎵᏏᏐᏗ. --- ᏗᏕᎶᏆᏍᎩ ᎪᏢᏍᎪ ᎾᎿ ᎠᏏᎳᏕᏫᏒ ᏂᎦᎥ ᎠᎧᎵᏏᏐᏗ ᎠᎴ ᎪᏢᏍᎪ ᏓᏓᏟᏕᏍᏗᏍᎪ, ᎬᏩᏂᎪᏩᏛᏗ ᏕᎪᏪᎸ ᎾᎿ CN, CNF ᎠᎴ ᏣᎳᎩ ᎠᏰᎵ ᎠᏕᎳ ᏗᏙᏢᏍᎩ ᏚᏙᏢᏒ ᏗᎾᏕᎶᏆᏍᎩ ᎤᏅᏙᏗ. ᎤᎾᎵᏍᏕᎸᏙᏗ ᎾᎿ ᎠᏏᎳᏕᏫᏒ ᏂᎪᎯᎸ ᎣᏍᏓ ᎾᏅᏁᎰ ᎠᎴ ᏓᎾᏕᎶᏆᏍᎩ ᏓᏂᎩᏍᎪ ᏓᎾᏕᎶᏆᏍᎬ ᎤᏅᏙᏗ ᎠᎴ ᎡᎵᏊ ᎬᏩᎾᏕᎶᎰᎯᏍᏗ ᎠᏥᏁᏗ ᎾᎿ ᎠᏏᎳᏕᏫᏒ. --- ᎾᏍᎩ CRC ᎠᎵᏍᎪᎸᏗᏍᎬ ᏧᏍᏕᎸᏗ ᎤᏂᏩᏛᏗ ᏧᎾᏕᎶᏆᏍᏙᏗ, ᎤᎾᏓᏝᏃᎮᏙᏗ, ᎢᎬᏩᎾᏛᏗ ᎤᏂᎪᎸᏰᎢᏓᏍᏗ ᎠᎴ ᎤᏂᏍᏕᎸᏗ ᎾᏍᎩ ᏧᏃᏪᎶᏗ ᎾᏍᎩ ᏩᏥᏂ ᏗᎾᏕᎶᏆᏍᎩ ᏗᏂᏍᏕᎵᏍᎩ ᎤᎾᏙᏢᏒᎢ. --- ᎤᎪᏛ ᎠᏕᎶᎰᎯᏍᏗ ᏲᏚᎵ, ᎯᎠ ᏎᏍᏗ ᎬᏙᏗ 918-453-5000 or toll free 1-800-256-0671 or email collegeresources@cherokee.org . ᎠᎪᏩᏛᏗ ᎠᎴ ᎦᎪᏪᎶᏗ ᏗᏕᎶᏆᏍᏙᏗ ᎤᎵᏍᏕᎶᏙᏗ ᎠᎴ ᎪᏢᏗ ᎾᎿ ᏣᎦᏟᎶᏍᏗ, ᎠᎴ ᏫᏤᏓᏍᏗ ᎠᎭᏂ https://cherokeenation.academicworks.com/ .

--- ---
10/08/2012 01:19 PM
ᏓᎵᏆ, ᎣᎦᎵᎰᎹ. ¬– ᎠᏕᎶᎰᎯᏍᏗ ᎾᎿ ᎠᏓᏴᏍᏕᏍᎩ ᎠᎴ ᏃᏒᎾ ᏅᏬᏘ ᎠᏅᏔᏅᏍᎩ ᎠᏂᏑᎵᎪᎦ ᏏᏅᏓ ᏃᏊ, ᏣᎳᎩ ᎠᏰᎵ ᎬᏂᎨᏒ ᏄᏩᏁᎳ ᎢᏤ Alcoholics Anonymous ᏓᎾᏠᏍᎬ ᎤᏙᏢᏎᏍᏗ ᏗᏩᏛᎯᏓᏍᏗ ᏑᏓᎵ ᎠᏰᏟ ᎠᎴᏂᏍᎩ ᎠᎴ ᎦᎵᏉᎩ ᎠᏰᏟ ᎢᎪᎯᏓ ᏒᎯᏱᏯ ᎾᎿ ᏦᎢᏁ ᎢᎦ ᎾᎿ 118 B Keetoowah St. --- Sherry Baker, ᎢᎬᏱ ᎦᏙᎩ ᎠᎨᏯ ᎾᎿ ᏣᎳᎩ ᎠᏰᎵ, ᎤᎴᏅᎲ ᎯᎠ ᎢᏤ AA ᏧᎾᏠᎯᏍᏗᎢ. ᎤᏛᏅ ᎤᎪᎲ ᎧᏂᎬᎬᎾᏍᎩ ᏗᎾᏗᏔᏍᎩ ᎠᏂᏑᎵᎪᎦ ᎤᎾᏙᏢ ᎠᏁᎯᏯ ᎠᎹᎵᎧ (ᎠᏂᏴᏫᏯ) ᎣᏍᏓ ᏱᏚᎾᏓᏅᏔ ᎤᏁᏓᏍᏗᎢ. --- “ᎯᎠ ᎠᏎᎸᎯ ᎾᎥᎢ ᎠᎴ ᎣᏍᏓ ᎠᏆᏓᏅᏔ. ᎠᎩᎪᎭ ᎾᏍᎩ ᏗᏆᎵ, ᏏᏓᏁᎸ ᎠᎴ ᏍᎦᏚᎩ ᎠᏁᎳ ᏄᎾᎵᏍᏓᏁᎲ ᎾᏍᎩ ᎠᏓᏴᏍᏕᏍᏗᏍᎩ ᎠᏅᏗᏍᎩ ᏱᎩ ᎪᎯᎦ ᏂᏓᎬᏩᎴᏅᏓ ,” ᎠᏗᏍᎬ Baker. --- “ᏂᎦᏓ ᎠᎭᏂ ᎢᎦᏠᏯᏍᏔᎾ ᎢᎦᏓ ᎨᏲᏟ , ᏐᎢᏃ ᎤᎪᏓ, ᎢᎩᎪᎭ, ᎾᏍᎩ ᎤᏲᏟ ᎨᏒᎢ, ᎠᏎᏃ ᎡᎵᏊ ᎬᏩᏂᏑᎵᎪᏍᏗ ᎢᏳᏃ ᏱᏓᏍᏕᎸᎯ ᎠᎴ ᏱᏓᏍᏕᎸᎯ, ᎾᏍᎩᏃ ᎢᏳᏍᏗ ᎢᎦᏚᎵ ᎯᎠ ᏓᎾᏠᏍᎬ ᎤᎾᏛᎪᏗᎢ ᎤᎾᎵᏍᏕᎸᏙᏗ.” --- ᏚᎾᏙᎵᏤᎲ ᎾᎿ ᎠᏰᏟ ᎥᏳᎩ ᎠᏂᎭᎷᎩᏍᎩ ᎠᎴ ᎠᎾᎴᏫᏍᏙᏗᏍᎩ, ᎾᎥᏂᎨᏍᏗ ᏔᎳᏚ percent ᏓᏂᏲᎱᏍᎦ ᎾᎿ ᎠᏁᎯᏯ ᎠᎹᏰᏟ ᎠᏁᎲ ᎠᎴ Alaska ᎠᏁᎯᏯ ᎾᎿ ᏔᎵ ᏯᎦᏴᎵ ᏌᏊ ᎾᏃ ᏔᎵ ᏯᎦᏴᎵ ᎯᏍᎩ ᎢᏧᏕᏘᏴᏓ ᎢᎪᎯᏓ ᎠᏓᏴᏍᏕᏍᏗᏍᎩ ᏚᏂᏝ. ᎤᏂᎪᏓ ᎠᏂᏴᏫ ᎠᎾᏁᎶᏍᏗᏍᎬ ᎤᏂᏑᎵᏍᎪᏍᏗ ᏩᎾᎦᏔᎲᏍᎪ AA ᏚᏃᏢᏒ ᏩᎾᎦᏔᎲᏍᎪ ᏝᏃ ᎩᎶ ᏳᏅᏙ, ᎩᎶ ᎬᏩᏓᏃᎮᏗ Ꮭ ᎠᎴ ᏗᏟᏃᎮᏗ ᎠᏂᏐᎢ ᎤᏠᏯ ᎤᎾᏚᎵᏍᎩ ᎠᏂᏯᎣ ᎣᏍᏓ ᎢᏳᎾᎵᏍᏓᏁᏗ ᎤᎬᏩᏟ. --- Baker ᎠᏗᏍᎬ ᏂᎦᏓᏊ ᎠᏂᏣᎳᎩ ᎠᎾᏓᎵᏍᎪᎸᏗᏍᎩ ᏧᏂᎸᏫᏍᏓᏁᏗ ᎤᎾᏂᎩᏍᏗᏗᏐ ᎤᏙᏢᏒᎢ ᎠᎴ ᎤᏚᎩ ᎤᏅᏐ ᎤᏓᏃᎯᏍᏗ ᏧᏂᏍᏕᎸᏗ ᎠᎵᏍᎪᎸᏛ ᎾᎿ ᎤᏙᏢᏒ ᎠᏠᏯᏍᏙᏗ ᎤᎪᏛ ᏗᏠᎯᏍᏗ ᎠᎴ ᎣᏍᏓ ᎢᎬᏩᎾᎵᏍᏓᏁᏗ ᎬᏩᏂᏑᎵᏍᎪᏍᏗ ᏧᏂᏍᏕᎸᏗ ᎤᏙᏢᏒᎢ. --- ᎯᎠ ᏓᎾᏠᏍᎬ ᎤᏂᏍᏚᎢᏌ ᎾᎿ ᏂᎦᏓ ᏗᎦᏃᏣᎵ ᏂᎨᏒᎾ. ᎤᎪᏛ ᎠᏕᎶᎰᎯᏍᏗ, ᎠᏟᏃᎮᏙᏗ Sam Bradshaw at 918-207-5538. ᎤᎪᏛ ᎠᏕᎶᎰᎯᏍᏗ ᎾᏍᎩ ᎯᎠ Alcoholics Anonymous visit www.AA.org .

--- ---
10/05/2012 09:06 AM
ᏓᎢᏆ, ᎣᎦᎵᎰᎹ. – ᎠᏂᏴᏫᏯ ᏗᏂᏰᎸ ᏄᎾᏛᎾᏕᎬ ᏗᏂᏍᏕᎸᎯᏙ ᎬᏂᎨᏒ ᏄᏅᏁᎸ ᏣᎳᎩ ᎠᏰᎵ ᎥᏱᎸ ᏄᏛᎾᏕᎬ ᏗᏂᏍᏕᎵᏍᎩ ᏧᎸᏫᏍᏓᏁᎯ Linda Squirrel ᏂᎦᏓ ᎤᎵᏍᎪᎸᏔᏅ ᏚᏁᎸ ᎾᎿ ᏗᎨᏥᏐᏅᏅ ᎠᎴ ᎤᏟᏍᏗ ᎠᎦᏎᏍᏙᏗ, ᎤᏟᏍᏗ ᏅᏬᏘ ᏯᎾᏛᏁᎯ ᎠᎴ ᎬᏥᏐᏅᏅ ᎠᎭᎷᎩᏍᎩ ᎾᎿ ᎠᏁᎯᏯ ᎠᎹᎵᎧ ᎠᎵᏍᎪᎸᏗᏍᎬ ᎤᎩᏍᏗ ᎠᎪᎵᏍᏙᏗ ᏄᏛᏁᎸᎢ. --- “ (Linda’s) ᎤᎵᏍᎨᏓ ᎠᎴ ᏂᎬᏱᎵᏒ ᎠᎵᏍᎪᎸᏗᏍᎬ ᏙᎯᏳ ᎤᎪᏓ ᎤᎵᏍᏕᎸᏓ ᎾᎿ ᎤᏬᏢᏅ ᏗᎨᏥᏐᏅᏅ ᎠᎴ ᎪᏇᏍᏗ ᎤᎾᎵᏍᏓᏁᎸ ᎠᎭᎷᎩᏍᎩ ᎤᎾᏙᏢᎯ ᎪᎯ ᎢᎦ,” David Boyd, IHS ᎬᎾᏕᎾ ᎤᏣᏘ ᎨᏥᏐᏅᏅ ᎢᏳᎾᏛᏁᎵᏓᏍᏗ ᎠᏓᏅᏖᎵᏙᎯ, ᎤᏛᏅᎢ. “ᎤᎦᏎᏍᏔᏅ Ꮎ ᎨᏥᎪᎵᏰᏗ ᎠᎦᏎᏍᏙᏗ ᏄᏍᏛ ᎤᏂᏂᎬᏎᎸᏁᎲ ᏚᏂᎸᏫᏍᏓᏁᎲ ,ᎪᏢᏗ, ᏚᎾᏙᎵᏤᎲ ᎠᎴ ᏍᏓᏯ ᏗᎦᎸᏫᏍᏓᏁᏗ Ꮭ Ꮟ ᎠᎪᎲ ᎠᎴ ᎤᏂᎦᏙᎲᏒ ᏱᎩ ᎠᏂᏴᏫᏯ ᏍᎦᏚᎩ.” --- Squirrel ᎤᎴᏅᎲ ᏚᎸᏫᏍᏓᏁᎲ ᏣᎳᎩ ᎠᏰᎵ ᏦᏍᎪ ᏦᎢ ᎾᏕᏘᏯ, ᏂᎪᎯᎸ ᎢᏳᏍᏗ ᏚᎸᏫᏍᏓᏁᎰ ᎾᎿ EMS. ᎤᎵᏍᏕᎸᏓ ᎤᎴᏅᏓ ᎠᎴ ᎤᏬᏢᏅ ᎠᏂᎳᏍᏓᏢ EMS ᎤᎾᏓᏡᎬ ᎾᎿ ᎣᎦᎵᎰᎹ ᎠᎴ ᏂᎬᎾᏛ ᎠᏰᎵ ᎤᏂᎪᏓ ᏚᎾᏙᏢ ᏗᏍᏕᎸᎯᏙ ᎠᎴ ᎠᎧᎻᏗ ᏄᎵᏍᏔᎾ ᏓᏍᏕᎵᏍᎬ ᎠᏂᎳᏍᏓᏢ EMS. ᎤᎪᏛ ᎾᏞᎬ ᏚᏍᏕᎸᎭ ᎾᎿ U.S ᎤᎾᏙᏢ ᎤᏁᏓᏍᏙᏗ ᏂᎬᎾᏛ EMS ᏗᎨᏲᏂᏙ ᏗᏂᎳᏫᎦ ᎠᏂᏅ ᏂᏓᏛᏁᎲ ᏁᎵᏍᎪ ᎤᎶᏒᏍᏓ ᎠᏂᎳᏍᏓᏢ EMS ᏚᎾᏙᏢᏒ ᎠᏰᏟ ᏫᏚᏳᎪᏛ. --- “ᏂᎪᎯᎸ ᎠᏆᏚᎵᏍᎬ ᎾᏍᎩᎾ ᎤᏁᏉᏍᏗ ᎠᏂᎳᏍᏓᏢ EMS ᎠᎴ ᏗᎨᏥᏐᏅᏅ ᏧᏂᏍᏕᎸᏗ,” ᎠᏗᏍᎬᎢ. “ᎢᎸᏍᎩ ᏕᎬᎩᏁᎳ ᎢᎸᏍᎩ ᎬᏩᎵᎮᎵᏍᏗᏍᎬ ᎠᎴ ᎬᏂᎨᏒ ᏂᎬᏮᏁᎲ ᏧᏕᏘᏴᏓ ᏓᎩᎸᏫᏍᏓᏁᎸ, ᎠᏎᏃ ᎯᎠ ᎬᏩᎵᎮᎵᏍᏗᏍᎬ ᎤᎵᏍᎨᏓ ᎠᏯ ᎨᏒᎢ ᎾᏃ Dr. Boyd ᎠᎩᏅᏁᎸᎢ.”

--- ---
09/27/2012 08:47 AM
ᎦᏚᏏ, ᎣᎦᎵᎰᎹ – ᏣᎳᎩ ᎠᏰᎵ ᎤᎾᎵᏍᎪᎸᏔᏂ ᎾᏍᎩᎾ ᎤᎾᎵᏍᏕᎸᏙᏗ ᎾᎿ ᏍᎪᎯᏧᏈ ᏔᎵᏍᎪ ᎦᎵᏉᎩ ᏚᎾᏙᏢᏒ ᎠᎾᏓᎵᏍᎪᎸᏗᏍᎩ ᎠᏥᎳ ᏗᎾᏟᎯ ᎾᎿ ᏚᎵᏍᏗ ᏁᎳᏚᏏᏁ ᏕᎨᏥᏅᏁᎸ ᎠᏕᎳ ᏗᏎᏍᏗᏂᎦᏓ ᎨᏒ ᏗᎵᎪᏔᏅ ᎠᏰᏟ ᎢᏳᏆᏗᏅᏓ ᎠᏕᎸ ᎨᏒᎢ. --- ᏫᎧᏁᏉᏓ ᎠᏂᎩᏍᎬ ᎠᏕᎳ, ᎾᏍᎩ ᏗᏅᏝᏗᏍᎩ ᏧᎾᏩᏙᏢ ᎾᏍᎩ ᎢᎨᎨᎳᏍᏔᏁ ᎾᎿ ᏍᏓᏯ ᏅᏯ ᏧᏂᏒᏍᏗ ᎠᎴ ᏧᏂᏆᏂᏲᏍᏗ ᏔᎳᏏ, ᎾᎿ ᏣᎳᎩ ᎠᏰᎵ ᏚᏁᎴ ᎠᏥᎳ ᏗᏅᏝᏗᏍᎩ ᎠᎴ ᏚᎾᏙᏢᏒ ᎤᏂᎩᏍᏗ. --- “ᎯᎠ ᎠᏂᏍᎦᏯ ᎠᎴ ᎠᏂᎨᏯ ᎣᏍᏓ ᎨᏥᏏᎾᎲᏍᏔᏅ ᎠᎴ ᎤᎾᏕᎶᏆᎥ ᎠᎴ ᎠᏂᎦᏘᏲ ᏱᎨᏥᏯᏅᎯᏊ ᏧᏙᏓᏮᏓ ᎦᎵᏉᎩ ᏧᏙᏓᏆᏗ ᏑᏕᏘᏴᏓ ᎨᏒᎢ, ᎾᏍᎩ ᏧᏂᏍᏕᎸᏗ ᏕᎦᏓᏘᎾᎥᎢ. ᎣᎦᏚᎵᎭ ᏗᏦᎵᎩ ᎢᏳᎵᏍᏙᏗ ᎠᎴ ᏗᎵᎮᎵᏤᏗ ᎾᎾᏛᏁᎲᎢ,” ᎤᏛᏅ ᎤᎬᏫᏳᎯ Bill John Baker. “ ᏄᏍᏛ ᎾᎾᏛᏁᎲ ᎤᎵᏍᎨᏓ, ᎠᎴ ᎯᎠ ᏂᏓᏛᏁᎲ ᎡᎵᏊ ᏕᏗᏍᏕᎵᎭ ᎣᏍᏓ ᎠᎴ ᏙᎯ ᏕᎨᏅᏒᎢ.” --- ᎯᎠ ᎪᎦ ᏥᎨᏒ ᎾᎿ ᎣᎦᎵᎰᎹ ᏭᎧᏲᏗᏴ ᎨᏒ ᎾᏳ ᎪᏪᎸᎢ, ᎾᏍᎩ ᏱᏄᏍᏗ ᎾᎿ ᏕᎦᎵᎪᎢ. --- ᎠᎾᏓᎵᏍᎪᎸᏗᏍᎩ ᎠᏥᎳ ᏗᏅᏝᏗᏍᎩ ᎤᎾᎵᏍᎦᏍᏙᎢ ᎠᏕᎳ ᎠᏂᏟᏏᏍᎬ ᎠᎴ ᎠᏁᏖᎳᏗᏍᎩ ᎦᎸᎬ ᎠᎾᏈᏱᏍᎪ ᎾᎿ ᎨᏌ, ᎬᏔᏂᏓᏍᏗ ᎠᎴ ᏐᎢ ᏓᎳᎬᏩᏝᏂᏙᎲᎢ. --- ᎾᎿ ᏌᎷᎾᎨᏴ ᏚᏲᏅᏍᏓᏅ ᎣᏓᎸ ᎠᎾᏓᎵᏍᎪᎸᏗᏍᎩ ᎠᏥᎳ ᏗᏅᏝᏗᏍᎩ ᎤᎾᏙᏢᎯ ᏕᎨᎪᎥ ᎾᎿ ᎠᏂᎳᏍᏴᏢ ᎠᎾᏓᎵᏍᎪᎸᏗᏍᎩ ᎠᏥᎳ ᎤᎾᏙᏢᎯ ᏑᏕᏘᏴᏓ ᎨᏒ ᎩᎶ ᏓᏃᏍᎪᎢ ᎣᏍᏓ ᏄᎾᏛᏁᎸᎢ ᎾᏍᎩᏃ ᎨᏒᎢ ᎾᎿ ᎤᎦᎾᏮ ᎢᏗᏢ ᎨᏒᎢ. ᎾᏍᎩᎾ ᎤᎾᏓᏈᎬ ᏌᏊ ᎤᏂᎧᎭ ᏅᏬᏘ ᎤᏅᏔ, ᎠᏂᏔᎵ ᎩᎶ ᎪᎱᏍᏗ ᏳᎵᏍᏓᏁᎵ ᎤᏟᏍᏗ ᎡᏙᎯ ᏗᎦᏚᎴᏂ ᏗᏂᏱᎵᏙᎯ, ᎦᎵᏉᎩ ᎢᎬᏱ ᏩᎾᏬᎯᎵᏴᏍᎦ ᎠᎴ ᏅᎩ ᎤᎾᎵᏍᎪᎸᏓᏁᎯ ᏧᏂᎾᎢ ᎠᎹ ᎤᏍᎦᏎᏗ ᎠᎢᏒ ᏴᏫ ᏗᏂᏍᏕᎵᏍᎩ ᎠᎾᏕᏛᏍᎦ ᎨᎶ ᏯᎬᎦ ᎠᎴ ᎤᎾᏬᎯᎵᏴᏌ ᏔᎵᏍᎪ ᏑᏓᎵ ᎪᎱᏍᏗ ᎤᏙᏢᏒ ᏯᏛᎾ ᎦᎵᏦᏕ ᎠᎪᎲᏍᎬ ᎠᎴ ᏚᏅᏝᏓ ᏦᎢᏊ ᎤᏩᏌ Ꮭ. --- “ᏝᏃ Ꮩ ᎦᎵᎬ ᎠᎴ ᎦᎵᏦᏕ ᏓᎪᎲᏍᎬ ᎤᏩᏌ ᏱᏓᏂᏍᏕᎵᏍᎪ ᎾᎿ ᎾᎥ ᏄᎾᏓᎸ ᎠᎴ ᎠᎾᏓᎵᏍᎪᎸᏗᏍᎪ ᏧᏂᏯᏍᏗ ᎠᏂᏃᎭᎵᏙ ᏱᏓᎾᏠᎦ ᎠᎴ ᏗᏂᏲᏟ, ᎠᏎᏃ ᎾᏍᏊ ᎠᏂᎾᏕᏒᎲᏍᎪ ᎾᎿ ᏧᎾᏕᎶᏆᏍᏗ ᏓᏍᏆᎵᏍᎬ ᎠᎴ ᎠᎾᎵᏍᎪᎸᏗᏍᎪ ᎤᏂᏩᎯᏍᏗ ᏗᏂᏲᏟ ᏧᎾᏁᎶᏗ ᏧᎾᏁᎶᏗ ᎢᏳᏅᏙᏗ,” ᎠᏗᏍᎬ ᏔᎵᏁ ᎠᏓᎴᏁᎯ ᎤᎬᏫᏳᎯ Joe Crittenden, ᎾᏍᎩᎾ ᎦᏬᏂᏍᎩ ᎨᏒ ᎾᎿ ᎠᎾᎵᏍᏓᏴᎲᏍᎬ ᎠᎴ ᏓᏂᏁᎸᏁᏍᎬ. --- ᎾᏍᎩ Afton ᎠᎾᎵᏍᎪᎸᏗᏍᎩ ᎠᏥᎳ ᏗᎾᏟᎯ ᎤᎾᏙᏢ ᎠᎦᏑᏰᏒ ᎾᎿ ᎦᏚᎲ ᎤᎬᏫᏳᎯ ᎾᏍᎩ ᎠᎵᏍᎪᎸᏗᏍᎬ ᎤᎪᏛ ᎾᏃ ᏌᏊ ᏯᎦᏴᎵ ᏍᎪᎯᏧᏈ ᎯᎦᏍᎪᎯ ᎤᎾᎵᏍᎪᎸᏔᏅ ᎢᏳᏟᎶᏓ ᏩᏥ ᎤᏪᏅᏍᏗ ᎾᎿ ᎠᏥᎳ ᏗᎾᏟᎯ ᎤᎾᏙᏢᎯ ᎾᎿ ᏧᏕᏘᏴᏌᏗ ᎾᎿ ᎤᏴᏢ ᎢᏗᏢ ᎨᏒᎢ. --- ᎠᎾᎵᏍᎪᎸᏗᏍᎩ ᎠᏥᎳ ᏗᎾᏟᎯ ᎾᎿ ᏑᎶᏘᏴᏓ ᎠᎦᎵᎡᎵᏍᏗᏍᎬ ᎠᏥᏁᎸ Rod Windle ᎾᎿ Blue Jacket ᎡᎯ, Cherie Brave ᎾᎿ Hulbert ᎡᎯ, Nick Scott ᎾᎿ Checotah ᎡᎯ ᎠᎴ Scott O’Neal ᎾᎿ Stilwell ᎡᎯ.

--- ---
09/27/2012 08:43 AM
ᎦᎴᎼᎢ, ᎣᎦᎵᎰᎹM – ᎾᏍᎩ ᏦᎢᏁ ᎤᏕᏘᏴᏌᏗ ᎠᏍᏆᎵ ᏧᎾᏟᎶᏍᏔᏅᏅ ᎾᎿᎢ ᎦᏚᏏ ᏛᏍᏆᎸᎯ ᎠᎪᏩᏛᏗ ᎣᏌᏂ ᏧᎾᏟᎶᏍᏔᏅᏅ ᎠᏌᏍᏛ ᎤᎾᏓᎪᏅᏔᏅ, ᏗᎾᏟᎶᏍᏔᏅᎲᏍᎩ ᏓᎾᏎᎮᎲᎢ ᏧᎾᏟᎶᏍᏔᏅᎲᏍᏗᎢ, ᎠᎵᏍᏓᏴᏗ, ᏓᏂᏃᎩᏍᏗᏍᎬᏍᏗ ᎠᎴ ᏏᏓᏁᎸ ᎬᏩᏁᏓᏍᏗ ᏚᎵᏍᏗ ᏔᎵᏍᎪ ᏧᏁᎵᏁ ᎠᎴ ᏔᎵᏍᎪ ᏐᏁᎵᏁ ᎾᎿ ᎳᏥ ᏍᎦᏚᎩ ᏩᎦᎸᎳᏗᏴ ᏧᎾᏕᎶᏆᏍᏗᎢ. --- ᎯᎠ ᎠᏍᏆᎵᏍᎬᎢ ᏛᎴᏅᎯ ᎢᎦ ᎾᎿ ᏑᏓᎵ ᏒᎯᏱᏯ ᎢᎪᎯᏓ ᏔᎵᏍᎪ ᏧᏁᎵᏁᎢ, ᎠᎴ ᎤᎩᏨᏓ ᏍᎪᎯ ᏌᎾᎴ ᎠᎴ ᏑᏓᎵ ᏒᎯᏱᏯ ᎢᎪᎯᏓ ᏚᎵᏍᏗ ᏔᎵᏍᎪ ᏐᏁᎵᏁᎢ ᎾᎿ RSU campus. ᎯᎠ ᎠᏍᏆᎵᏍᎬ ᎠᏎᏊ ᎠᎴ ᎠᏍᏚᎢᏓ ᎾᏂᎥᏊ. --- “ᏗᎾᏟᎶᏍᏔᏅᎯᏍᎩ ᎾᎿ ᎦᏚᏏ ᎾᏍᎩ ᎣᏍᏓ ᎨᏎᏍᏗ ᎡᏓᏍᏗ ᎾᎥ ᏗᏂᏂᏁᎸ ᎤᏁᏗᏍᏓ ᎤᏂᎪᎵᏰᏗ ᏧᎾᏟᎶᏍᏔᏅᏅ ᎠᎴ ᏓᏂᏃᎩᏍᏗᏍᎬ ᎤᏂᎪᏩᏛᏗ ᎤᏬᏚᏒᎢ ᎠᎭᏂ Campus,” ᎠᏗᏍᎬ RSU ᎢᎬᏱ ᎦᏙᎩ ᎠᎨᏯ Peggy Rice, ᎾᏍᎩ ᎧᏁᏥᏙ ᏓᏆᎸᎯᏙᎲ ᎠᎧᎺᏗ ᎦᏍᎩᎸ ᎤᏬᏢ ᎠᎨᏯ. --- ᎤᎾᏙᏢᏔᏅ ᎾᏳ ᎦᎸᎳᏗ ᏧᎾᏕᎶᏆᏍᏗ ᎠᎴ ᎠᎧᎺᏗ ᎾᎿ ᎠᎾᎵᏍᎪᎸᏗᏍᎩ ᏧᏂᎸᏫᏍᏓᏁᏗᎢ, ᎾᎿ ᏧᎾᏟᎶᏍᏔᏅᏅ ᎬᏂᎨᏒ ᎾᏅᏁᎲ ᎠᎴ ᎤᏂᏍᎪᎸᏛᎢ ᎯᎠ ᏧᏕᏘᏴᏌᏗ ᎤᏂᎲᏒ ᎾᎿ ᎤᎵᏍᎪᎲᏍᏗ ᏭᏂᏅ ᏓᏤᏢ ᎬᏩᏁᏓᏍᏗ ᎦᎸᎳᏗ ᏗᎾᏕᎶᏆᏍᎩ ᎠᎴ ᏩᎦᎸᎳᏗᏴ ᏗᎾᏕᎶᏆᏍᎩ ᎤᏁᏓᏍᏗᎢ. --- ᎤᏙᏢᏅ ᎾᎿ ᎯᎠ ᎠᏍᏆᎵᏍᎬᎢ ᏧᎾᏕᎶᏆᏍᏙᏗ ᎾᎿ RSU ᎣᏌᏂ ᏗᎾᏟᎶᏍᏔᏅᎲᏍᎩ ᏧᎾᏕᎶᏆᏍᏗᎢ. ᎾᎿ ᏔᎵ ᏯᎦᏴᎵ ᏌᏚ ᏧᏕᏘᏴᏌᏗᏒ, ᏂᏓᏳᏓᎴᏅ ᏗᎾᏟᎶᏍᏔᏅᎲᏍᎩ ᎦᏚᏏ ᎤᏂᏍᏕᎸᎲ Leonard ᎠᎴ Kathy Szopinski, ᏦᎢ ᏌᏊ ᏯᎦᏴᎵ “ᎡᎵᏊ ᎤᎾᎵᏍᏕᎸᏙᏗ ᏗᎾᏕᎶᏆᏍᎩ” ᏚᏂᏅᏁᎸ ᎾᎿ ᎠᏁᎦ ᎠᎴ ᎠᏂᎷᎩ RSU ᏗᎾᏕᎶᏆᏍᎩ. --- ᏧᎾᏟᎶᏍᏔᏅᏅ ᏧᏓᎴᏅᏓ ᏂᏙᏓᏳᏂᎩᏓ ᏗᎾᏟᎶᏍᏔᏅᎲᏍᎩ ᎤᏴᏢᎧᎸᎬ ᎢᏗᏢ ᎣᎦᎵᎰᎹ ᎾᏍᎩ ᎬᏂᎨᏒ ᏄᏅᏁᏍᏗ ᎦᎵᏦᏛ ᎾᎿ campus ᎣᏂ ᎤᏙᏢᏒᎢ ᎾᎿ ᏓᏁᏙᎮᏍᏗ. ᏂᎦᏓ ᎤᏃᏢᏅᏅ ᎠᏍᎪᎸᏕᏍᏗ. --- ᎠᏂᏏᏴᏫᎭ ᏗᏄᎪᏗᏍᎩ ᎾᎿ ᏗᏟᎶᏍᏔᏅᏅ ᎯᎠ ᎠᏍᏆᎵᏍᎬᎢ, ᎠᎴ ᏓᎾᎵᎮᎵᏍᏗᏍᎬ ᎬᏂᎨᏒ ᎢᏳᏅᏓ ᏚᏍᏆᎸᎯ, ᎠᏗᏍᎬ Gary Moeller, RSU ᏗᎾᏟᎶᏍᏔᏅᎲᏍᎩ ᏄᎬᏫᏳᏒ ᎠᎴ ᏓᎵᏒᏍᏔᏂᏙᎲ ᎠᎧᎺᏗ ᎦᏍᎩᎸ ᎤᏬᏢ. --- ᎯᎠ ᏥᏛᏍᏆᎸᎯ ᎾᏍᏊ ᎠᏎᏊ ᏓᎾᏟᎶᏍᏔᏅᎲᏍᎬᏍᏗ ᏗᏂᏲᏟ, ᏙᏧᏁᏅᏒ ᏧᏂᎾᏫᏗ” ᎪᎱᏍᏗ ᎤᎾᏁᏗ ᏗᏂᏲᏟ ᎤᏙᏢᏎᏍᏗ ᎯᎳᏊᏍ ᏳᏕᏘᏴᏓ ᏱᎩ, ᎤᏂᎫᏍᏛᏅ ᎾᎿ RSU ᏗᏓᏕᎶᏆᏍᎩ ᏓᎾᏟᎶᏍᏔᏅᎲᏍᎩ ᎤᎾᏓᏡᎬᎢ. --- ᏓᏂᏃᎩᏍᏗᏍᎨᏍᏗ ᎾᏍᎩ ᏔᎵ ᎢᎦ ᎠᏍᏆᎵᏍᎬᎢ, ᎾᏍᎩ RSU ᏗᏂᏃᎩᏍᏗᏍᎩ ᎤᎾᏙᏢᎬ, ᎾᎥ ᏗᏁᎯ jazz ᏗᏂᏃᎩᏍᏗᏍᎩ ᎠᎴ ᎾᎥ ᏗᏁᎯ ᏗᏂᏃᎩᏍᏗᏍᎩ. ᎠᎴ ᎾᎿ RSU ᎠᎾᏛᏁᎵᏍᎩ ᎤᎾᏙᏢᎯ ᎾᏍᎩ ᎬᎪᏎᎸ ᏍᎪᎯ ᏳᏔᏬᏍᏔᏅ ᎤᎾᏛᏁᎶᏗᎢ ᎯᎠ ᎠᏍᏆᎵᏍᎬᎢ. --- ᎤᎪᏛ ᎧᏃᎮᏢᏍᎩᏲᏚᎵᎭ ᎠᎴ ᎪᏪᎶᏗ ᏲᏚᎵᎭ ᎾᎿ ᎬᎳᏗᏓᏍᏗ ᏗᎾᏟᎶᏍᏔᏅᎲᏍᎬ ᎠᏍᏆᎵᏍᎬᎢ, ᎠᎭᏂ ᏣᎪᏛᏗ www.rsu.edu/artonthehill ᎠᎴ ᎯᎠ ᏫᏂᎶᎮᏙᏓ 918-343-7744.

--- ---
09/21/2012 08:39 AM
ᎦᏚᏏ, ᎣᎦᎵᎰᎹ.– ᏣᎳᎩ ᎠᏰᎵ ᎠᏕᎳ ᎠᏙᏢᏍᎩ ᎤᏩᏙᏢᏒ ᎠᏂᏁᏥᏙ ᏚᏄᎪᏔᎾ ᎤᏂᏲᏍᏙᏗ ᎯᎠ ᏣᎳᎩ ᏧᏂᏒᏍᏗ ᎾᎿ ᎾᎥ ᏣᏓᏁᎵ ᏍᏓᏯ ᏅᏯ ᏧᏂᏒᏍᏗ ᎠᎴ ᏧᏂᏆᏂᎬᏲᏍᏗ ᏔᎳᏏᎢ, ᎠᎾᏗᏍᎬ ᏝᏃ ᏓᎵᎬᏩᏢᏍᎬ ᏱᎠᏙᏢᏍᎦ ᎬᏔᏂᏓᏍᏗ. --- “ᏚᎫᎪᏔᏅ ᎢᎬᏱ ᏦᎩᏩᏒ ᎯᎠ ᎦᏙ ᎾᏍᎩ ᎢᎸᏢ ᎠᏟᎢᎵᏏ ᎠᏎ ᎠᏲᏍᏙᏗ ᎨᏎᏍᏗ ᎠᎴ ᏙᏆᎴᎷ ᏗᏗ ᏱᏂᏛᎣ ᎡᎵᏏ ᎨᏒ,” CNB ᏝᎦ ᎠᎴᎲᏍᎦ CEO Shawn Slaton ᎤᏛᏅᎢ. --- ᎤᏛᏅᏃ ᏧᎬᏩᎶᏗ ᏂᎦᎵᏍᏔᏂᏙᎲ ᏧᎸᏫᏍᏓᏁᎯ ᎬᏂᎨᏒ ᏄᏩᏁᎸ ᎾᏍᎩ ᎠᏍᏆᎵᎲ ᎯᎠ ᏧᏂᏏᏍᏗ ᎠᏲᏍᏙᏗ ᏃᏊ ᏙᏆᎴᎷ ᏗᏗ ᎪᏢᏗᎢ. --- “ᎾᎿ ᏧᏂᏒᏍᏗ ᎢᎦ ᎣᏍᏓ ᎢᎬᏁᎵᏓᏍᏗ ᎾᎿ ᏕᎧᏅᏑᎸ ᎠᎴ ᏧᏓᎴᏅᏓ ᏂᎦᎥ ᎠᏲᏥᏙᎲ ᎣᏍᏓ ᎢᎬᏗᎢ, ᎠᎴ ᏙᎯᏳ ᏓᏤᏟᏊ ᎾᎿ ᎠᏕᎳ ᎠᏙᏢᏍᎩ ᎨᏒ ᏃᏊᏃ Ꮭ ᎾᏍᎩ ᏱᏄᏍᏕ ᏃᏊ ᏙᎫᎪᏔᏅ ᎠᏲᏍᏙᏗᎢ,” ᎤᏛᏅ Slaton. --- ᎾᎯᏳᏃ ᏣᎳᎩ ᎠᏰᎵ ᏴᏫ ᎬᏩᏂᏍᏆᏂᎪᎯᏍᏗ ᎠᎾᏓᏅᏖᎵᏙ ᏧᏂᎸᏫᏍᏓᏁᎯᎨ ᏧᏂᏩᏒ ᎯᎠ ᏧᏂᏒᏍᏗ ᎾᎿ ᏔᎵ ᏯᎦᏴᎵ ᏑᏓᎵ ᎤᏕᏘᏴᏌᏗᏒ, ᎦᏲᏟ ᎣᏍᏓ ᎢᎬᏗ ᎨᏒ ᎾᎯᏳ ᎾᎿ ᏍᎪᎯᏧᏈ ᏦᎦᏚ ᏕᎧᏅᏑᎸᎢ. ᎠᏎᏍᎩᏂ, Slaton ᎤᏛᏅ Ꮭ ᏳᏅᏖ ᎢᏴ ᎣᏍᏓ ᏄᏅᏁᎸᎢ. ᎤᏁᏉᎥ ᎾᎿ ᏧᎬᏩᎶᏗ ᏂᎦᎵᏍᏔᏂᏙᎲ ᏧᎸᏫᏍᏓᏁᎯ Ꮭ ᏳᏃᎲᏢ ᎢᎦ ᏧᎵᎬᏩᎶᏗ ᎯᎠ ᎣᏍᏓ ᎢᎬᏗᎢ. --- Slaton ᎤᏛᏅ ᏴᏫ ᏚᏂᏒᎯᎲ ᎠᎲᏂ ᎾᏍᏊ ᏗᏐᎢ ᎾᏁᎵᏍᎬ ᏯᏛᎾ La Quinta ᎠᎴ Hampton inns, ᎾᏍᎩ ᎤᎵᏗᏢ ᏚᎾᏓᏁᎵ ᎾᏃ ᏍᏓᏯ ᏅᏯ ᏧᏂᏒᏍᏗ ᎠᎴ ᏧᏂᏆᏂᏲᏍᏗ. ᎤᏁᏉᎥ ᎾᏍᎩ ᎧᏃᎮᏍᎬ ᎾᏍᎩ ᎾᏞᎬ ᏍᎪᎯᏧᏈ ᏙᏛᏂᏅᏑᎳᏂ ᎾᎿ ᏍᏓᏯ ᏅᏯ ᏧᏂᏑᏍᏗ ᏂᎦᏓ ᎨᏒ ᏃᏊ ᏅᎩᏧᏈ ᎯᎦᏍᎪ ᏑᏓᎵ ᏕᎧᏅᏑᎴᏍᏗ ᎠᎴ ᏛᏣᎵᎠᏊ ᎠᏕᎳ ᎣᏍᏓ ᎢᎬᏁ ᎯᎠ ᎠᏓᏁᎸᎢ ᎣᎨᎵᏒᎢ. --- ᎾᏍᎩᎾ ᏗᎧᏁᏉᎥ ᎾᏍᎩ ᏍᎪᎯᏧᏈ ᏦᏌᏂ ᏕᎧᏅᏕᎸ ᎾᎿ ᎢᏤ ᎢᎾ ᎢᎦᏘ ᎠᏓᏁᎸ,ᏐᎢᏃ ᏔᎵ ᏗᏤ ᏧᏂᏒᏍᏗ ᎤᏠᏯᏊ ᏧᎬᏩᎶᏗ ᎾᏍᎩ ᎡᎳᏗ ᎠᏂᎩᏍᏓᏊ ᎢᏴ, ᏗᏄᎪᏔᏂᏙ ᎤᏂᏁᏨ ᎠᏍᏆᎵᏍᎬ ᎠᏂᎩᏍᏗᏊ ᎾᏍᎩ ᏕᎫᎪᏔᏅ ᎾᎿ ᎤᎪᏓ ᎧᏂᎬᎬ ᏙᏆᎴᎷ ᏧᏂᏗᎢ,” ᎤᏛᏅ Slaton. --- ᏙᎯᏳᎢ, ᎾᏍᎩ ᏣᎳᎩ ᏧᏂᏒᏍᏗ ᎯᏍᎩ ᏧᏂᎸᏫᏍᏓᏁᎯ ᎨᏒ ᎾᏃ ᏍᏓᏱ ᏅᏯ ᏗᎪᏢᏒ ᏂᏙᏛᏅᏅᏔᏂ ᎾᎥᏊ, ᎤᏛᏅᎢ. --- Slaton ᎤᏛᏅᎢ ᏧᏂᎬᏩᎶᏙᏗ ᏓᏳᏂᏯᎵ Ꮟ ᏅᏓᏕᎦᏆ ᏄᎧᎸᏨᎾ ᏙᎯᏳ ᎢᎦ ᏧᎵᎬᏩᎶᏗ ᎾᏍᎩ ᎠᎾᏁᏍᎦᏬᏅᏗᏍᎬᎢ. --- “ᎬᏂᎨᏒ ᏂᏓᏲᏨᏁᎵ ᎾᏍᎩ ᎢᏳᏍᏗ ᎠᎴ ᎣᎦᏚᎵᏍᎬ ᎩᎶᏃ ᎠᎪᎲ ᏛᎪᎵᏱᎢᏙᎳ ᎠᎦᏔᎯ ᎾᏍᎩ ᎢᏳᏍᏗ,” ᎤᏛᏅᎢ. --- ᎾᏍᎩᏃ ᎠᏟᎢᎵᏒᎢ ᎠᏍᏆᎶᎦ, ᎠᎾᏓᏅᏖᎵᏙ ᏝᏏ ᏧᏄᎪᏔᏅ ᎢᏴ ᎤᏂᏲᏍᏙᏗᎢ. --- Slaton ᎤᏛᏅ CNE ᎤᏩᏒ Ꮎ ᏧᏂᏒᏍᏗ ᎯᎠ ᎢᎦ ᏧᎬᏩᎶᏗ ᎨᏒ 2.8 ᎢᏳᏆᏗᏅᏓ ᎾᏍᎩ Ꮟ ᏧᏠᏯᏍᏛ ᏧᏁᎳ ᎪᏪᎳ ᏧᏂᏒᏍᏗ ᎤᎾᏓᏎᏅᏓ. ᏂᏕᎬᏅᏃ CNB ᏧᎵᏍᎨᏓ ᎪᏪᎵ ᏚᏂᏁᎥ, ᏣᎳᎩ ᏧᏂᏒᏍᏗ ᎾᏍᎩ ᎤᏓᎯᎸ ᏣᎳᎩ ᏧᏂᏒᏍᏗ LLC, ᎠᏂᎳᏍᏓᏢ ᎠᏎᎸᏊ ᎢᎦᎥ ᎤᎾᏙᏢ ᎭᏫᏓᏗᏝ CNE ᎾᏍᎩ ᎤᏤᎵ ᎠᎴ ᎤᏂᎩᏍᏗᏗᏒ ᏧᏂᏒᏍᏗ ᎠᎴ ᎾᎿ RolandᎢᎯ.

--- ---
09/20/2012 02:27 PM
ᏣᎳᎩ ᎠᏰᎵ ᎤᏍᎪᎸᏕᏍᏗ ᎤᏣᏘ ᎤᏴᏜ ᏧᏂᏂᏴᏗ ᏂᎨᏒᎾ ᏗᎨᏥᏣᏲᏍᏗ ᎤᎬᏩᏟ ᎠᏎᏊᎢ ᎾᏍᎩᎾ ᎠᏁᎳ ᎠᎴ ᏗᏐᎢ ᏓᏂᎳᏍᏓᏢ ᎠᏰᎸ ᏚᏙᏢᏒ ᏂᏙᏓᏳᏂᎶᏒ ᏧᏂᏢᎩ ᎤᎵᏍᏚᎢᏎᏍᏗ ᎦᎵᏉᎩ ᏌᎾᎴ ᎠᏓᎴᏂᏍᎩ ᎾᎿ ᏑᏓᎵ ᎢᎪᎯᏓ. ᏚᎵᏍᏗ ᏔᎵᏍᎪ ᏅᎩᏁ ᎾᎿ ᏚᎵᏍᏗ ᏔᎵᏍᎪ ᏧᏁᎵᏁ ᎢᎪᎯᏓ ᎾᎿ W.W. ᎮᏍᏗᏂ ᏧᏂᏢᎩ. --- “ᏂᏓᏕᏘᏴᎯᏒ ᎾᎿ ᎤᏴᏜ ᏧᏂᏂᏴᏗ ᏣᏟᎵᎶᎯᎰ, ᎤᏟᏂᎩᏓ ᎤᏥᏂᎳᏗᏍᎪ ᎾᏂᎥ ᏗᎨᏥᏣᏲᏍᏗ ᎾᏍᎩ ᎤᏍᎦᏎᏍᏗ ᎤᏴᏜ ᏧᏂᏂᏴᏗ ᏂᎨᏒᎾ,” ᎦᎸᎳᏗ ᎦᏙᎩ ᏗᏓᏘᏂᏙ ᎾᏍᎩ ᎠᏰᎸ ᏄᏛᎿᏕᎬ ᎤᎾᎦᏎᏍᏗᏕᎦ ᏄᏪᏒ Dr. Charles Grim. “ᎯᎠ ᏧᏕᏘᏴᏌᏗ Ꮭ ᏄᏓᎴᎢ ᏱᎩ ᎠᏂᏏᏴᏫ ᏗᎨᏥᏣᏲᎸ ᎠᎾᎵᏍᏕᎸᏙᏗᏍᎪ ᎠᎴ ᎾᏍᎩ ᏳᏂᏢᏣ Ꮭ ᎾᏍᎩ ᎢᏳᏍᎦᏎᏗ ᏱᎨᏐᎢ.” --- ᏂᎪᎸ ᎡᏙᎯ ᏧᏂᏢᎩ ᎤᎷᎯᏍᏗ ᏧᎾᎵᏍᏓᏴᏗ ᎮᏍᏗᏂ ᎤᏬᏪᎶᏗ ᎠᎴ ᏯᏥᏣᏲᎢ. ᎾᏍᎩᏃ ᎩᎳ ᎠᎾᎴᏂᏍᎩ ᎤᏂᎮᏍᏗ ᎬᏂᎨᏒ ᏫᏄᎾᏛᏗ ᏧᏃᏪᎶᏗ ᎢᎬᏱ. --- ᎾᏍᎩᎾ ᏗᎨᏥᏣᏲᏍᏗ ᎾᏂᎥ ᎠᎬᏩᏟ. ᎠᏰᏟ ᎾᏍᎩ ᎥᏳᎩ ᎠᏂᎭᎷᎩᏍᎩ ᎠᏂᏂᎳᏗᏍᎪ ᎾᏍᎩ ᏯᏛᎾ ᎠᏂᏩᎾᎦᎳ ᏱᎩ ᎠᎴ ᎠᎯᏓ ᏧᎾᏓᏂᎶᎯᏍᏗᎢ, ᏗᏂᏲᏟ ᏑᏓᎵ ᎢᏯᏅᏓ ᎠᏓᎴᏂᏍᎩ ᎾᎿ ᏐᏁᎳᏚ ᎢᏧᎾᏕᏘᏴᏓ ᎢᏍᏗ, ᏧᎾᏓᏃᎵᏕᎾ ᎠᏂᎨᏯ, ᎾᏂᎥ ᎯᎦᏍᎪ ᎤᎶᏒᏍᏓ ᎢᏧᎾᏕᏘᏴᏓ ᏧᎾᏓᏂᎳ ᎠᎴ ᎾᏍᎩ ᎢᏳᏍᏗ ᎤᏙᏢᏒ ᏧᏂᎪᎵᏰᏗ ᏧᎾᏓᏂᎳ ᏧᏂᎸᏫᏍᏓᏁᎯ. --- ᎤᎪᏛ ᏲᏚᎵ ᎠᏕᎶᎰᎯᏍᏗ, ᏩᏟᏃᎮᏙᏗ Dr. Brandon Taylor at 918-458-3179.

--- ---
09/14/2012 08:24 AM
ᏓᎵᏆ, ᎣᎦᎵᎰᎹ. – ᎡᎵᏃ ᎬᏫᏓ ᏱᎩ ᏅᎩᏍᎪ ᎯᏍᎩ ᎢᏳᏓᎨᏓ ᎢᎸᏍᎩ ᎢᏳᏟᎶᏓ, ᎠᏂᏣᎳᎩ ᎠᏥᎳ ᎠᎾᎵᏍᎩᎡᎯ ᎠᏎ ᎤᏍᎪᏍᏗ ᎠᏓᏅᏖᏗ ᎾᏍᎩᎾ ᏗᎦᎾᏱᎦ ᏂᏚᏍᏗᏓᏅ ᎠᎣᏙᎰ ᎠᎴ ᏓᏂᏍᏕᎵᏍᎪ ᎠᏂᏴᏫ ᎾᏍᏊ ᏗᏃᎵᎦ ᏂᎨᏒᎾ. --- ᏝᏃ ᎣᏍᎩᏊ ᎢᎦ ᏱᎩ, ᎣᎦᎵᎰᎹ ᎠᏁᎯᏯ ᎠᎹᎵᎧ ᎠᏥᎳ ᏗᏅᏝᏗᏍᎩ ᎠᏓᏅᏖᎵᏙ Teresa Williamson ᎤᏛᏅ ᎾᏍᎩ ᏅᎩ ᎢᏳᏓᎴ ᎢᏳᎵᏍᏙᏗ ᎧᎵ ᎤᏛᏅᎢᏍᏔᏃᏅ ᎠᏥᎳ ᎠᎾᎵᏍᎩᎡᎯ. --- “ᎤᏩᏌ ᎢᏳᎵᏍᏙᏗ ᎨᏒ ᎾᏍᎩ ᎯᎠ ᎾᏍᎦᎢᎲᎾ ᏍᏓᏯ ᏧᎸᏫᏍᏓᏁᏗ, ᎤᏛᏅᎢᏍᏗ ᎦᎾᎵ ᏂᎨᏒᎾ, ᎠᏏᎾᏍᏗ ᎠᎴ ᎤᏓᏅᏔ, ᏂᎪᎯᎸ ᎤᏛᏅᎢᏍᏗ ᏄᏩᏤ ᎢᎦ ᎢᏳᏛᏗᎢ ᎠᎴ ᎠᏂᏴᏫ ᎠᏂᎾ ᎤᎾᏂᎩᏒ ᏧᏂᎸᏉᏓ ᎢᏳᎵᏍᏙᏗᎢ,” ᎤᏛᏅᎢ. --- ᎠᎴ ᎾᏍᎩ ᏄᎾᏍᏛ ᎤᎾᎵᏍᏕᎸᏙᏗ ᎾᏍᎩ ᎾᎾᏛᏁᎲ ᎠᏥᎳ ᎠᎾᎵᏍᎩᎡᎯ ᏚᏅᏝᏛ ᎢᎾᎨ ᏕᎦᎵᎬᎢ ᏔᎬᏩᎾᏗᏫᏍᏓ ᎠᎹᏱᏟ ᏂᏓᎬᏩᏓᎴᏅᏓ ᏐᏁᎳᏚ ᎢᏍᎪᎯᏧᏈ ᏧᏁᎳ, ᎠᏠᏯᏍᏗ ᏔᎵ ᏕᎦᎵᎬ ᎾᎿ ᏔᎵ ᏯᎦᏴᎵ ᏔᎳᏚ ᎤᏕᏘᏴᏌᏗᏒᎢ. --- ᎠᏥᎳ ᎠᎾᎵᏍᎩᎡᎯ ᎠᏎ ᎤᎵᏏᎾᎲᏍᏙᏗ ᎢᎾ ᎢᎸᏢ ᎬᏩᏛᏗ ᏂᎨᏒᎾ ᏄᏍᏗᏓᏅᎢ ᎾᏍᎩ ᏔᎵ ᎢᏳᎾᏙᏴᏆᏍᏗ ᎠᎴ ᎤᏂᏏᎾᎲᏍᏙᏗ ᎾᎿ ᏍᎪᎯ ᎠᎴ ᏓᎳᏚ ᎢᏳᏟᎶᏓ ᏩᏥ ᎤᏪᏅᏍᏓ ᎤᏗᏢᎩ, ᎪᏍᏚ, ᏧᎦᏒᏍᏗ ᏄᏍᏗᏓᏅᎢ. ᎠᏎᏃ ᎠᏥᎳ ᎠᎵᏍᎩᎡᎯ Lee Wolf, ᎠᎦᎵᎡᎵᏍᏗᏍᎬ ᎣᎪᏙ ᎾᏃ ᏄᏍᏛ ᎤᎦᏛᎴᏒᎢ. --- “ᏣᏚᎵᏍᎪ ᏣᎪᏛᏗ ᏳᏍᏗ ᎢᎦᏣᏛᏗ ᎨᏒ ᎦᎯᏍᏕᎸᏗ ᏣᏝᏗᏍᏗ ᎠᏓᏪᎵᎩᏍᎩ,” ᎠᏗᏍᎬᎢ. --- ᎠᎴ ᎭᏓᏅᏖᏍᎬ ᎠᎵᎮᎵᎪ ᎾᏍᎩ ᎠᏥᎳ ᎠᎵᏍᎩᎡᎯ ᎨᏒ ᏃᏊ, ᏗᏓᎴᏂᏍᎬ ᎤᏓᏅᏖᏗᏍᎬᎢ. --- “ᎠᏆᏤᎵ ᎪᎱᏍᏗ ᎠᏮᎾ ᎠᎴ ᎤᏍᏘᎧᏂ ᏦᏍᏓᏓᏅᏟ ᎠᏂᏬᏂᏍᎬ ᎬᎩᏠᏒᎢ. ᏔᎵᎭ ᏧᏕᏘᏴᏓ ᎢᎪᎯᏓ ᏄᎾᏛᏁᎸ ᏓᏊᎪᏔᏅ ᎠᏆᏖᎳᏗᏍᏗᎢ,” ᎠᏗᏍᎬ ᏩᎭᏱ. “ ᎩᎶ ᏍᏓᎵᎪᏐ ᎠᎴ ᎩᎶ ᎯᏲᎵᎦ. --- ᏙᏣᎵᏍᏕᎵᏍᎪᎢ.” --- Willianson ᎤᏛᏅ ᎠᏥᎳ ᎠᎾᎵᏍᎩᎡᎯ ᏚᏂᎸᏫᏍᏓᏁᎰ ᏔᎵ ᏳᎾᏙᏓᏆᏍᏗ ᎠᏂᏐᎢᏃ ᏩᏥᎾ ᎠᎴ ᏍᎦᏚᎩ ᏧᏂᎸᏫᏍᏓᏁᎯ ᎠᏥᎳ ᏗᏅᏠᏗᏍᎩ ᏧᏂᏯᏪᏦᏅ ᎨᏐ, ᎠᎴ Ꮭ ᎠᏎᎸᏊ ᎢᏳᏩᎪᏗ ᎨᏥᏯᏅᏗᎢ. --- ᎤᏁᏉᎥ ᎾᎿ ᎠᏥᎳ ᎠᎾᎵᏍᎩᎡᎯ ᎤᎪᏙ ᎠᏂᎩᏍᎪ ᎾᏃ ᎨᎦᏈᏴᎡᎲᎢ. ᎠᎾᏕᎶᏆᏍᎪ ᎢᏳᎾᏛᏁᎵᏓᏍᏗ, ᏓᏁᏙᎰ ᏧᏣᏘᎾ ᏗᏍᎦᏚᎩ, ᎧᏁᏉᎪ ᎠᎾᏕᎶᏆᏍᎬ ᎠᎴ ᎤᎪᏗ ᎠᏂᎩᏍᎪ ᏩᏂᎦᏘᏘᏒ ᎤᏝᏅᏓᏗᏍᏗ ᏧᏓᎴᏅᏓ ᎢᎬᏛᏗ. --- “ᎤᎾᎵᏏᎾᎲᏍᏙᏗ ᎤᏠᏅᏙ ᎤᏕᏘᏴᏌᏗᏒ ᎾᎿ ᏣᎳᎩ ᎠᏰᎵᎢ, ᎢᏳᏃ ᏳᎾᏚᎵ ᎤᏂᏁᏉᏍᏗ ᎠᏂᎦᏔᎲ ᎠᎴ ᎤᏂᏁᏉᏍᏗ ᎨᎦᏈᏴᎡᎲᎢ,” ᎠᏗᏍᎬ Williamson.”ᎡᎵᏊ ᏁᎵᏍᎪ ᎢᏧᏟᎶᏓ ᎨᎦᏈᏴᎡᏗ ᎾᎿ ᎤᎾᎵᏏᎾᎲᏍᏙᏗ ᏂᏓᏕᏘᏴᎯᏒᎢ..” --- ᎤᏁᏉᏨ ᎠᎾᎦᏔᎲ ᎠᎴ ᎠᎾᎵᏏᎾᎲᏗᏍᎬ ᎠᏂᎩᏍᎪ ᎤᏓᏤᏟᏓ ᎨᎦᏈᏴᎡᎰ ᎾᎿ ᎠᎦᎳ ᎠᎾᎵᏍᎩᎡᎯ ᎤᎾᏙᏢᏒᎢ ᏅᏗᎦᎵᏍᏩᏙᏗ Ꮭ ᎧᎵ ᏑᏕᏘᏴᏓ ᏗᎦᎸᏫᏍᏓᏁᏗ ᏱᎩ. Williamson ᎠᏗᏍᎬ ᎠᏥᎳ ᎠᎾᎵᏍᎩᎡᎯ ᎠᏅᏗᏍᎪ ᎤᎾᏕᎶᏆᎥ ᎠᎴ ᎡᎵᏊ ᎬᏩᏂᏁᏍᏗ ᎤᎾᎵᏍᎪᎸᏓᏁᎯ ᎡᎵᏊ ᎢᎸᏢ ᏫᏂᏗᎦᎸᏫᏍᏓᏁᏗ ᏗᏐᎢ ᏚᏙᏢᏒᎢ. --- “ᎤᎪᏓ ᎠᎾᏕᎶᏆᏍᎪ ᎾᏍᎩ ᏕᎦᎵᎬ ᏓᏅᏝᏗᏍᎬ,” ᎠᏗᏍᎬᎢ. “ᎯᎠ ᎤᏂᏍᏕᎵᏍᎪ ᏂᎪᎯᎸ ᏗᎬᏩᏂᎸᏫᏍᏓᏁᏗ ᎤᏂᏩᏛᏗ ᎠᎴ ᏝᎦᏊ ᏳᎾᏚᎵᎢ ᎾᏍᎩ ᎤᎾᏈᏴᏙᏗ ᏩᏥᏂ ᎠᎴ ᏍᎦᏚᎩ ᎠᎾᎩ ᏗᏅᏠᏗᏍᎩ. ᎡᎵᏊ ᎾᏍᎩ ᎤᏅᏙᏗ ᎠᏂᎦᏔᎲ ᏧᏂᎸᏫᏍᏓᏁᏗ ᎾᎿ ᎾᎥ ᏕᎪᏢᏒ ᏗᏅᏝᏗᏍᎩ ᎠᎴ ᏧᏂᏍᏕᎸᏗᎢ ᎠᎴ ᎤᎾᏓᎵᏍᎪᎸᏙᏗ ᎾᎿ ᏍᎦᏚᎩ ᏚᏙᏢᏒᎢ.” --- ᏙᎯᏳᏃ, ᎠᎦᎳ ᎠᎾᎵᏍᎩᎡᎯ ᎤᎪᏛ ᏧᏄᎪᏙᏗ ᎨᏐ ᏧᏂᎸᏫᏍᏓᏁᏗ ᎤᏂᎲ ᏧᏂᎸᏫᏍᏓᏁᏗ ᎠᎴ ᎬᏂᎨᏒ ᏫᏒᎾᏛᏗ ᎠᏥᎳ ᏧᎾᎵᏍᏗ ᎨᏒᎢ. ᎠᏎᏃ ᏩᎭᏯ ᎠᏗᏍᎬ ᎠᎯᏓ ᎨᏐ ᎠᏑᏱᏍᏗᎢ. --- “ᎢᎦᏓ ᏗᎦᎸᏫᏍᏓᏁᏗ Ꮭ ᏱᎬᎾᎵᏍᎪᎸᏓ ᏤᏅᏍᏗ,” ᎠᏗᏍᎬ. “ ᎠᏎᏃ ᎯᏃᏎᏗᏊ ᏧᎧᏍᏟ ᎮᎬᎢ. ᏴᏓᎭ ᎯᎠ ᏱᎾᏂᏫ Ꮉ ᏗᏣᎸᏫᏍᏓᏁᏗ ᏱᏣᎮᏍᏗ ᎢᎯᎷᏨᎢ, ᎠᏎᏃ ᎯᏃᏎᏗ ᎠᏕᎳ ᏣᏂᎬᎬᎢ.” --- ᏩᎭᏯ ᎤᏛᏅ ᎠᏕᎳ ᎠᎩᏍᎬ ᎾᎿ ᏔᎵ ᏳᎾᏙᏓᏆᏍᏗ ᎠᏥᎳ ᎠᎾᎵᏍᎩᎡᎯ ᎢᏳᎾᏛᏗ ᎨᏒ ᎢᎦ ᎣᏍᏓ ᎤᏰᎸᏓ ᎨᏐᎢ, ᎠᏎᏃ ᎾᏍᎩ ᎾᏛᏁᎲ ᎤᏘᏁᎦ ᏚᎸᏫᏍᏓᏁᎲᎢ. --- “ᎣᏍᏓ ᎠᏆᏓᏅᏓᏗᏍᏗᏍᎪ ᎠᎴ ᎤᏚᎵᏛ ᏂᎦᎵᏍᏗᏍᎪ ᏧᏙᏓᏮᏓ ᎠᏇᏓᏍᏗ ᎠᏆᏚᎵᏍᎪ,” ᎠᏗᏍᎬᎢ. --- ᎤᎪᏛ ᎠᏕᎶᎰᎯᏍᏗ ᎾᏍᎩ ᎠᏥᎳ ᎠᏂᎵᏍᎩᎡᎯ, ᎯᎠ ᎯᎵᏃᎮᏙᏗ 918-453-5334 ᎠᎴ ᏫᏤᏓᏍᏗ www.cherokeetero.com .

--- ---
09/11/2012 07:54 AM
ᏓᎵᏆ, ᎣᎦᎵᎰᎹ. – ᏂᎦᏓ ᎯᎠ ᏚᏂᏍᎩᎸ ᎪᎱᏍᏗ ᏧᎾᏛᏗ ᏚᏙᏢᏒ ᎯᎠ ᎠᏂᏣᎳᎩ ᎬᎾᏕᎾ ᎤᎾᏕᏘᏱᏍᎬ, ᎾᏍᎩᎾ ᎠᎾᏑᎲᏍᎬ ᎠᎾᏑᏱᏍᎬ ᎾᏍᎩ ᏗᏂᏲᏟ. --- ᎠᎾᏑᎲᏍᎦ ᏗᎫᎪᏔᏂᏙ ᎯᎠ Valerie Diffee ᎠᏗᏍᎬ ᎯᎠ ᎾᎾᏛᏁᎲ ᎠᎾᏁᎶᏗᏍᎪ ᏧᏂᏂᎳᏕᏗ ᏙᏯ ᎪᎱᏍᏗ ᎬᏩᎾᏛᏗ ᎢᏧᎾᏕᏘᏴᏓ, ᏅᎩ ᏧᏁᎳ ᎢᏍᏔ ᎠᎴ ᏐᏁᎳ ᎠᎴᏂᏍᎦ ᏦᎦᏚ ᎢᏧᎾᏕᏘᏴᏓ ᎢᏍᏔ. --- “ᎯᎢᎾ ᎢᏳᏍᏓ ᎢᎬᏩᎾᏛᏗ ᏗᏂᏲᏟ ᎾᎿ ᏙᏯ ᎬᏩᏁᏓᏍᏗ ᎠᎴ ᎤᎾᏓᏅᏍᏗ ᎠᏓᏴᎵᏛᏍᎦ ᏚᎾᎦᏙᏍᏛ, ᎠᎴ ᏓᎾᏁᎶᏗᏍᎬ ᏃᎴ ᎠᏍᏆᏂᎪᏗᏍᎩ ᎠᎦᏙᎥᎯᏍᏗ ᏧᏩᏌ ᏓᎾᏁᎶᏗᏍᎪ,” ᎠᏗᏍᎬ Diffee. “ᎯᎠ ᎢᎦ ᎣᏍᏓ ᏗᏂᏲᏟ ᏳᎾᏛᏗ. ᏐᏁᎴᏗᏢ ᎨᏐ Ꮟ ᏄᏗᏞᎬᎾᏊ ᎠᎴ ᎣᏍᏓ ᎤᏂᏰᎸᏐᎢ.” --- ᏌᏊᎭ ᎨᏒ ᎠᏲᏟ ᎤᎾᏜᏅᏓᏕᎲ ᏧᏂᏂᏴᏗ ᎠᏣᏗ ᎢᎸᏍᎩ ᏳᎾᏓᎴᎢ, ᎠᏠᏯᏍᏗ ᏧᎾᎵᏍᏓᎾᎵ, crappie ᎠᎴ ᎤᏂᏃᎩ, ᎯᎠ ᎾᎾᏛᏁᎲ ᎠᎴ ᎠᎾᎵᏍᏕᎵᏍᎩ ᏓᏂᏂᏱᏍᎬ ᏧᎾᏛᏗ ᏧᎾᏍᏗ ᏗᏂᏲᏟ ᎠᎾᏑᎲᏍᎬᎢ. --- ᎯᎠ ᎠᎾᏑᎲᏍᎬ ᎠᎾᏓᎪᎾᏗᏍᎬ, ᏍᏚᏗ ᏱᏩᏴᏟ ᏓᏂᎴᏍᎪ ᎪᏪᎵ ᎤᎾᏖᎳᏗᏍᏙᏗ ᏗᏂᏲᏟ ᎠᎾᏑᎲᏍᎬ ᎠᎴ ᎠᏌᏍᏙ ᏦᎢ ᏄᏙᏢᏒ, ᎠᏠᏯᏍᏗ “ᏭᎪᏛ ᎠᏣᏗ ᏧᏂᏴᏓ” ᎠᎴ ᏭᏔᏅᎢ.” --- “ᎯᎢᎾ ᏭᏍᏗᎬ, ᏭᏔᏅ ᎠᎴ ᏭᎪᏛ ᎠᏣᏗ ᏧᏂᏴᏓ ᎾᎿ ᎢᏧᎳ ᎢᏧᎾᏕᏘᏴᏓ ᏚᎾᏓᏡᎬ ᎠᎴ ᎾᏍᎩ ᏔᎵ ᏳᏟᎶᏓ ᎠᎾᏑᎲᏍᎬᎢ ᎠᎴ ᏂᏙᏥᏪᏍᎪ ᎾᏍᎩ ᎤᎾᏓᏒᏅ ᎾᎿ ᎦᎶᎯᏍᏗ ᎾᎥ ᏧᏂᎴᏓ ᎪᏪᎵ,” ᎠᏗᏍᎬ Diffee. “ᎠᎴ ᎢᎦ ᎤᏬᎸᏗ ᎨᏐᎢ. ᎠᎹᏳᎶᏗ ᎠᏁᏙᎲ ᏧᏂᏦᎸᏙᏗ , ᏧᎾᏤᏍᏛᏗ ᎠᎴ ᏧᎾᏑᏙᏗ ᎠᎾᏓᏒᎲᏍᎪᎢ.” --- ᏣᎳᎩ ᎠᏰᎵ ᎨᎳ Trisda Teehee, ᏑᏓᎵ ᏳᏕᏘᏴᏓ, ᏓᏕᎶᏆᏍᎪ ᏓᎳᎾᎩ ᏧᎾᏕᎶᏆᏍᏗ ᎾᎿ Adair ᏍᎦᏚᎩ, ᎾᏍᎩᎾ ᎠᏲᏟ ᎠᏑᏃᎲᏍᎬᎢ. ᎾᏍᎩ ᏭᏔᏅ ᎠᏣᏗ ᎤᏂᏴᎲ ᎾᏍᎩᎾ ᎨᎳ ᎢᏧᎾᏕᏘᏴᏓ ᎤᎾᏓᏡᎬᎢ, ᏧᎵᏍᏓᎾᎵ 1.85 ᏳᏓᎨᏓ. --- “ᎤᏬᏢᏗ ᎨᏒ ᏥᎾᏌᏁᏍᎬ ᎠᎴ ᎦᎨᏓ,” ᎠᏗᏍᎬᎢ. “(ᎦᏓᏒᎾ) ᏑᏗ, ᎠᏆᏤᏍᏛᏗ ᎠᎴ ᏦᏍᎪ ᎠᏕᎸ.” --- Teehee ᎤᏛᏅᏂᎦᏓ ᏏᏓᏁᎸ ᎤᎾᎵᏍᏓᏴᏁ ᏔᎪᎢ ᏚᏂᎨ ᎾᏍᎩ ᏧᏓᏒᏅ ᎠᏕᎳ ᏚᏔᏁ. --- “ᎣᏍᏓ ᎠᏆᏓᏅᏛ ᏥᏂᏴᎲ ᎾᏍᎩ ᎢᎩᏓ ᎠᏣᏗ,” ᎠᏗᏍᎬᎢ. --- ᏣᎳᎩ ᎠᏰᎵ ᎨᎳ Grayci Sprsdlin, ᎯᏍᎩ ᏳᏕᏘᏴᏓ, ᎾᏍᎩ Peggs ᏧᎾᏕᎶᏆᏍᏗ ᏓᏕᎶᏆᏍᎪ ᎾᏍᎩ ᎡᏫᎩ ᏍᎦᏚᎩ, ᎾᏍᎩᎾ ᏭᎪᏛ ᎠᏣᏗ ᏚᏂᏴᎮ ᎾᎿ ᎢᏧᎾᏕᏘᏴᏓ ᎤᎾᏓᏡ ᎨᎸᎢ, ᏐᏁᎳ ᎠᏣᏗ ᏚᏂᏴᎲᎢ. --- “ᎤᏂᎪᏓ ᏕᏥᏂᏴᎲ ᎠᎴ ᎠᏆᏓᏒᏅ ᎠᏑᏙᏗ ᎠᎴ ᎠᏤᏍᏛᏙᏗ ᎠᎴ ᎠᏕᎳ,” ᎠᏗᏍᎬ Spradlin. “ᏙᏓᎦᎵᏏᏅᏔᎾ ᎠᏕᎳ ᎠᏁᎶᏗ ᎠᎩᏕᎯᏍᏙᏗ ᎣᎩᎾᎵ Ally ᏓᏳᏕᏘᏴᎯ.” --- ᏙᎯᏳᏃ ᎯᎠ ᎾᎾᏛᏁᎲ ᎠᏂᎦᏲᏟᎨ ᎨᏒ ᎾᏃ ᏔᎵ ᏯᎦᏴᎵ ᏌᏚ ᏧᏕᏘᏴᏌᏗᏒ, ᎠᏎᏃ ᏔᎵᏧᏈ ᏅᎩᏍᎪ ᏗᏂᏲᏟ ᎤᏂᎷᏨ ᎤᎾᏑᏅᎢ.

--- ---
09/07/2012 07:58 AM
ᏓᎵᏆ,ᎣᎦᎳᎰᎹ.– ᏍᎪᎯᏧᏈ ᏑᎥᎵ ᏍᎪᎯ ᎢᏧᏕᏘᏴᏓ ᏥᎨᏒᎩ, ᎾᏍᎩ ᏣᎳᎩᎯ ᎠᏰᎵ ᎤᎾᏁᏍᎨᎮᎢ ᏧᎾᏕᎶᏆᏍᏗ ᏩᎦᎸᎳᏗᏴ ᎤᎾᏕᎶᏆᏍᏗᎢ ᎠᏁᎯᏴ ᎠᎹᏰᏟ ᏗᎾᏕᎶᏆᏍᎩ, ᎾᏍᎩᏃ ᎠᏓᏁᎸᎢ Ꮟ ᎠᏓᏁᎳ ᎪᎯᏴᏥᎩ. --- ᎾᏍᎩ ᏣᎳᎩᎯ ᏧᏛᎾ ᎠᏂᎨᏳᏦ ᏧᎾᏕᎶᏆᏍᏗ ᎾᎿ ᎤᏴᏢᎢ ᎧᎸᎬᎢ ᏩᎦᎸᎳᏗᏴ ᏧᎾᏕᎶᏆᏍᏗᎢ ᎠᏓᏁᎳ, ᎾᏊᏃ ᎠᏂᎨᏳᏦ ᏧᎾᏕᎶᏆᏍᏗᎢ ᎦᎳᏅᏛᎢ , ᏂᏓᏕᏘᏴᎯᏒᎢ ᏌᏉ ᎢᏯᎦᏴᎵ ᏗᎾᏕᎶᏆᏍᎩ ᏓᎾᏕᎶᏆᏍᎪᎢ. ᏂᎬᏂᎯᎵᏐᏭ ᎾᏍᎩ ᎠᏂᏃᎮᏍᎬᎢ ᏣᏓᏁᎳ, ᎾᎢ ᏣᎳᎩᎯ ᎠᏰᎵ ᎠᏎᏭ ᎠᎾᎵᏍᎪᏟᏗᎰᎢ ᎦᎶᎯᏍᏗᎢ ᎥᎿ ᎠᏂᎨᏳᏦ ᏧᎾᏕᎶᏆᏍᏗ ᎦᎳᎾᏛᎢ ᏑᏕᏘᏴᏓ ᏳᏓᎵ ᎾᎯᏳᎢ ᎠᏂᏣᎳᎩ ᎤᎾᏕᏘᏱᏍᎬ ᎠᏍᏆᎵᏍᎬᎢ. --- ᎢᏤᏳᎢ ᎤᏍᏆᏂᎦᏘ ᏗᎦᎸᏫᏍᏓᏁᏗ ᎨᎵᏍᎪᎢ ᎠᎴ ᎦᏕᎶᎰᏍᎪᎢᏃ ᎾᏍᎩ ᏴᏫ ᎠᏁᏙᎯ ᎤᏂᏍᏆᏂᎪᏍᎬᎢ, ᎠᎴ ᎢᎦᎵᎡᎵᎪᎢ ᎦᏥᏃᎯᏎ Ꮧ ᏂᏧᎵᏍᏔᏅᏍᏔᏅ,” C.N. Parker, ᎠᏂᎨᏳᏦ ᏧᎾᏕᎶᏆᏍᏗ ᎦᎳᏅᏛᎢ ᎠᏂᎦᏖᏃᎵᏙᎯ ᏗᏘᏂᏙᎯ, ᎢᎧᏃᎮᏍᎬᎢ . ᎢᎦᏃ ᎣᏣᎵᎮᎵᎪᎢ ᎾᏍᎩ ᏣᏓᏁᎳ.” --- ParkerᏃ ᏍᎩᎦᏚ ᎢᏧᏕᏘᏴᏓ ᏂᏓᏕᏘ ᎬᏩᎴᏅᏓ ᎠᏎᏭ ᏂᏓᏘᏂᏙᎰᎢ ᎠᏂᎦᏖᏃᎵᏙᎯ ᎾᎿ ᏧᏛᎾ ᎠᏂᎨᏳᏦ ᏧᎾᏕᎶᏆᏍᏗ ᎦᎳᏅᏛᎢ . ᎾᎯᏳ ᏥᎨᏒᎢ ᎠᏂᏍᎬᎢ ᎦᎵᏉᎩᏁ ᏁᎳᏚ ᏱᏍᎪᎯᏧᏈ ᏁᎳᏍᎪᎯ ᏐᏁᎳ, ᏏᏊ ᎤᏂᏍᏚᎢᏎᎢ ᎾᏍᎩ Ꮎ ᏧᏛᎾ ᎠᏂᎨᏳᏦ ᏧᎾᏕᎶᏆᏎᏗ ᏓᎵᏆ ᎤᏴᏢ ᏗᏜ ᎢᎬᏱᏃ ᏣᏓᏁᎸ ᎤᎪᏁᎢ. ᎾᏍᎩ ᎢᎬᏱᎢ ᏧᏛᎾ ᎠᏂᎨᏳᏦ ᏧᎾᏕᎶᏆᏍᏗ ᎤᏂᏍᏚᎢᏌ ᎾᎯᏳ ᏥᎨᏒ ᏁᎳᏚ ᏱᏍᎪᎯᏧᏈ ᎯᏍᎩ ᏍᎪᎯ ᏌᏊ ᎿᎿᎢ ᎠᏭᏂᏴᏍᏗᎢ, ᏔᎵᏚ ᎢᏧᏕᏘᏴᏓ ᏂᏛᎬᏩᎾᏂᎩᏓ ᏙᏧᏁᏅᏒᎢ ᎾᎿ ᎤᎦᏅᏮᎢ ᎧᎸᎬᎢ ᎠᎹᏰᏟ ᏴᏫᏯ ᎤᏔᎳᏔᏛᎢ ᎤᏂᎷᏤ, ᎾᏊᏥᎩ ᎣᎦᎳᎰᎹ. --- ᎾᏍᎩᏃ ᏍᏊᎢ ᏧᏛᎾ ᎠᏂᏧᏦ ᏧᎾᏕᎶᏆᏍᏗᎢ ᎢᎪᏢᏒᎢ, ᎾᏍᎩᏊ ᏐᏁᎳᏚ ᏱᏍᎪᎯᏧᏈ ᏍᎪᎯ ᎤᎪᏁᎢ ᎠᎴ ᎥᏝ ᎢᎸᎯᏳ ᏳᎾᏁᏍᎨᎮᎢ. ᎾᏍᎩᏃ ᏣᎳᎩᎯ ᏧᏛᎾ ᎠᏂᎨᏳᏦ ᏧᎾᏕᎶᏆᏍᏗ ᎾᏍᎩ ᏮᎬᏱᏴᎢ ᏩᎦᎸᎳᏗᏴᎢ ᏗᎬᏩᎾᏕᎶᏆᏍᏗ ᎨᏒᎩ ᎠᏂᎨᏯ ᎾᎿ ᎤᏕᎵᎬᎢ ᎧᏍᎩᏲᎢ ᎤᏪᏴ ᏗᏜ. ᏂᎬᎯᏐᏊ ᎨᏒᎩ ᏐᏁᎳᏚ ᏱᏍᎪᎯᏧᏈ ᏐᏁᎳ ᎾᏍᎩᏃ ᏍᎦᏚᎩ ᎤᏩᏎᎢ ᎠᏓᏁᎸᎢ. ᎪᎯᏃ ᏥᎩ, NSU ᏦᏍᎪᎯ ᏐᏁᎳ ᎠᏁᎯᏴ ᎠᎹᏰᏟ ᎠᏂᎳᎠᏓᏢᎢ ᏓᎾᏕᎶᏆᎠ ᎾᎿ ᏧᎾᏕᎶᏆᏍᏗᎢ,ᎾᏍᎩ ᏥᎩ ᏩᎬᎸᎳᏗᏴᎢ ᎾᎿ ᎨᏒᎢ ᎠᎹᏰᏟ, ᎠᏗᏍᎬᎢ Parker. --- ᎾᏍᎩᏃ ᎠᎦᏖᏃᎵᏓᏍᏗ ᏙᏱᏗᏜ ᎠᏓᎴᏂᎠ ᎾᎿ ᎢᎬᏱᏗ ᏧᏛᎾ ᎠᏂᎨᏳᏦ ᏧᎾᏕᎶᏆᏍᏗᎢ ᎾᎿ ᏍᏏᏉᏯ ᏣᎦᏟᎶᏍᏔᏅᎢ ᏥᎦᏙᎦ ParkerᏃ ᏕᎪᏏᏏᏍᎬᎢ ᏄᏗᏛᎢ ᏄᏛᏁᎸᎢ ᏍᏏᏉᏯ ᏚᏬᎷᏩᏛᎲᎢ ᏣᎳᎩ ᏗᎪᏪᎶᏙᏗᎢ . ᎠᎴ ᎢᎧᏃᎮᏍᎬ ᏄᏍᏛᎢ ᎠᏁᎬᏍᏛᎢ ᎠᏂᎨᏳᏦ ᏧᎾᏕᎶᏆᏍᏗ ᎦᎳᏅᏛᎢ . --- “ᎤᏓᏍᏈᏍᏙᏒᎢᏃ ᎢᎦᏩᏓᎴᏅᏓ ᎪᎱᏍᏗ , ᎠᏎᏃ ᎠᎩᎸᏈᏙᎢ ᎠᎩᎪᎵᏰᎥᏗᎢ ᏄᏍᏛ ᏚᎾᏟᎶᏍᏔᏅᏅᎢ , ᎾᏍᎩ ᏗᏟᎶᏍᏔᏅ ᏥᏓ ᎠᎭᏂ ᎠᎴ ᎠᎩᎪᎩᎪᏩᏛᏗ ᏍᏏᏉᏯ ᏣᎦᏟᎶᏍᏔᏅᎢ ᎠᎴᏍᏊᎢ ᎠᏆᏛᎪᏗᎢ ᎤᏪᏘ ᎧᏃᎮᏢᏅᎢ ᏄᏍᏛ ᏚᎸᏫᏍᏓᏁᎸᎢ ᏍᏏᏉᏯ,” ᎠᏗᏍᎨᎢ Linda Reedy. Reedy,Ꮓ ᏅᎩ ᎢᏧᏕᏘᏴᏓ ᏂᎦᏁᎶᎢ ᏓᎵᏆ, ᎾᏍᎩᏃ ᎯᎠ ᏧᏕᏘᏴᏌᏓ ᎢᎬᏱᎢ ᏓᏩᏛᎯᏙᎠ ᎠᏂᎨᏳᏦᎢ ᏧᎾᏕᎶᏆᏍᏗᎢ ᎦᎳᏅᏛᎢ ᎾᏍᎩᏃ ᎠᎦᏖᏃᎵᏓᏍᏗ ᎦᎵᏦᏕᎢ ᏗᏜ ᎤᏂᏴᏢᎢ ᎾᏃ ᎯᎸᏍᎩ ᏗᏟᎶᏍᏔᏅᎢ ᎬᏂᎨᏒᎢ ᏂᏙᎤᏍᏕᎢ ᎾᏍᎩ ᎤᏂᏪᏘ ᎠᏂᏏᏓᏁᎸᎢ ᎠᎴ ᏗᎾᏕᎶᏆᏍᎩ ᎾᏍᎩᏃ ᎤᏁᎳᏛᎢ ᎾᎿ ᏧᎾᏕᎶᏆᏍᏗᎢ ᏧᎾᏕᎶᏆᎥᎢ. --- “ᎠᎩᎸᏈᏙᎢ ᎢᏯᏆᏛᏁᏗᎢ ᎯᎠ ᏥᏂᎦᏛᏁᎠ ᏂᏗᎦᎵᏍᏙᏗᎭ ᎠᎩᏍᏆᏂᎪᏍᎪᎢ ᎾᏂᎥᎢ ᏴᏫ ᎥᏝ ᏳᎾᏂᏔ ᏱᎬᎿᎢ ᎠᎭᏂᏴ ᎤᏂᎷᏨᎢ ᎠᏂᏣᎳᎩ,” ᎠᏗᏍᎬᎢ Parker . “ᎤᎾᏛᎦᏅᎢ ᎠᏂᏃᎮᏍᎬᎢ ᏥᏗᎨᏥᎢᎸᏍᏔᏅᎢ ᎠᏎᏃ ᏳᎾᏂᏖᎢ ᏄᏍᏛᎢ ᎠᏁᎲᎢ ᎤᎦᏅᏮ ᎧᎸᎬᎢ ᎢᏗᏜ ᏥᏛᏁᎲᎢ ᎾᏍᎩᏅ ᎥᎿᎢ ᎠᏁᎯᏴᎢ ᎨᏒᎩ . ᎠᎴᏃᏍᏊ ᎬᏂᎨᏒᎢ ᏂᎦᎵᏍᏗᎭ ᏃᏌᏂᏂᎨᎢ ᏓᎾᏕᎶᏆᏍᎬᎢ ᎠᏂᎨᏳᏣ ᎠᎭᏂ ᎠᎴᏃᏍᏊ ᏃᏌᏂᏴᎢ ᎠᏂᏧᏣ ᏚᎾᏕᎶᏆᎥᎢ ᎾᎿ ᎠᏂᏧᏦᎢ ᎠᎴ ᏂᎦᏲᏥᎯᎵᏐᏊ ᎨᏒᎢ ᏃᏌᎥ ᏗᎬᎯᏰᏗ ᏂᎦᎥᎢ ᎤᏂᏣᏘ ᏗᎾᏕᎶᏆᏍᎩ ᎾᏊ ᏥᏓᏂᏍᏆᏗᎭ. ᎾᏍᎩᏃ ᎤᏠᏱ ᏙᎩᎭ ᏗᎧᎾᏩᏛᏍᏗ . ᎾᏍᎩᏃ ᏙᎦᏚᏓᏕᏫᏒᎢ ᏁᎳᏚ ᏱᏍᎪᎯᏧᏈ ᏅᎩᏍᎪᎯ ᎯᏍᎩ ᏂᏗᎬᏩᏓᎴᏅᎢ ᎾᎯᏳ ᏥᎨᏒ ᏩᎬᏱᏴᎢ ᏗᏂᎳᏫᎩ ᎤᏂᏁᏨᎢ ᎣᎦᏚᎵᎠ ᏧᎾᏕᎶᏆᏍᏗᎢ ᏧᎾᏁᎩᏍᏗᎢ ᎾᏍᎩ ᏩᎦᎸᎳᏗᏴᎢ ᏧᎾᏕᎶᏆᏍᏗ ᎠᏂᏴᏫᏯ ᏗᎾᏕᎶᏆᏍᎩ.” --- ᎾᏆᏃ ᎦᎵᏦᏕᎢᏗᏜ ᎠᏂᎦᏖᏃᎵᏙᎯ ᎢᎬᏱᎢ ᎠᏲᏓᏝᎭ ᏗᏕᎶᏆᏍᏗ ᎧᏅᏑᎸ ᎥᎿᏃ ᏕᎪᏏᏏᏍᎪᎢ Parker ᎤᏪᏘ ᎧᏃᎮᏢᏅᎢ ᎾᏍᎩ ᏄᏍᏛᎢ ᎠᏁᎲᎢ ᎠᏂᏣᎳᎩ Ꮟ ᏂᏗᎨᎦᏂᎩᏍᏗᎲᎾ ᏥᎨᏒᎩ ᎾᏊᏃ ᏫᎧᏃᎮᏍᎬᎢ ᏱᎬᏁᎸᎢ ᎤᎾᏁᏍᎨᎲᎢ ᎠᏂᎨᏳᏦ ᏧᎾᏕᎶᏆᏍᏗᎢ . --- “ ᎣᏌᏂᏭ ᎨᎵᏍᎬᎢ ᎢᏧᎳᏊ ᏥᏚᏃᎮᏢᎢ ᎠᏂᎨᏳᏦᎢ ᎠᎴ ᏣᎳᎩᎯ ᎠᏰᎵ ,” ᎠᏗᏍᎬᎢ Reedy.

--- ---
08/29/2012 08:01 AM
ᏧᏍᏆᎦᏟ ᏗᏐᏴ, ᎣᎦᎵᎰᎹ.– ᎠᎦᏖᏃᎵᏙᎯ Dale Stewart ᎤᏍᏆᏛ ᎢᎠᏍᏓᏩᏗᏙᎲ ᎾᎿ ᎠᏂᏣᎳᎩ ᎨᏥᏱᎳᏫᏛᎲ ᎠᎹᏯ ᏧᏂᎶᏒ ᎾᎿ ᎦᎶᏂ ᎦᎵᏆᏚᏏᏁ ᎾᎿ ᎠᏂᏣᎳᎩ ᎠᏂᏴᏫ ᎠᎴ ᏧᏓᎴ ᎠᏂᎳᏍᏓᏢ ᎠᏂᏴᏫ ᎤᏂᎷᏨ ᎾᎿ ᏁᎳᏚ ᎢᏍᎪᎯᏧᏈ ᏦᏍᎪᎯ ᎤᏕᏘᏴᏌᏗᏒ ᎾᏍᎩ ᏥᏗᎨᏥᏱᎳᏫᏛᎮᎢ. --- Stewart, ᎯᎦᏍᎪ ᏐᏁᎳ ᎢᏳᏕᏘᏴᏓ, Ashiville, N.C., ᏧᎷᎯᏍᏗ ᎾᎿ Chattanooga, Tenn., ᎾᎿ ᏕᎭᎷᏱ ᏁᎳᏚᏏᏁ ᎤᏤᏟᏓ ᎠᎪᏟᎾᏁᎸ ᏥᏳ ᎠᎹᏯ ᎡᏙᎯ. ᎤᏛᏅᏃ ᎤᏂᎩᏒ ᏌᏊ ᏯᎦᏴᎵ ᏔᎵᏧᏈ ᏔᎵᏍᎪᏑᏓᎵ ᏯᎦᏴᎵ ᎤᏳᏟᎶᏓ ᎤᏂᎩᏎ ᎾᎿ Tenn., Ohio, Mississippi ᎠᎴ Arkansas ᏚᏪᏴᎢ. --- “ᏣᏆᎴᏅᎲ ᏥᎦᏖᏃᎲ ᎠᎴ ᏣᎩᏩᏛᎲ ᎾᏳ ᎠᎹᏱ ᎤᏂᎶᏒ Ꮭ ᎤᎪᏗ ᏱᎧᏃᎮᏍᎨ ᎾᎿ ᎠᎹᏱ ᏚᏂᎶᏒ ᎠᎴ ᎤᏂᎪᏛ ᎠᏂᏴᏫ Ꮭ ᏳᎾᏅᏕᎢ. ᎠᎭᏂ ᎤᏝᏅᏓ ᏗᎨᏲᏗ ᎠᏂᏴᏫ,” ᎠᏗᏍᎬᎢ. “ᏙᎯᏳᏃ ᎤᏍᏆᏂᎪᏛ ᎨᏒᎢ. ᎤᎪᏓ ᎠᏆᏕᎶᏆᎥᎢ. ᎤᎪᏓ ᏓᏆᎴᏫᏍᏔᏅ ᎾᎿ ᏄᎵᏍᏔᏅᏅ ᏚᏩᏙᏢᏒᎢ ᎦᎵᏒᎢ.” --- ᎤᏛᏅ ᎾᎿ Savannah, Tenn., ᏓᏥᎪᏩᏛᏔᏁ ᎪᎯᎦ ᎤᏅᏔᏅᏅ ᏓᎾᏓᏅᏓᏁᎲ ᎾᎿ ᎬᏥᏱᎳᏫᏛᎲ ᎾᎿ ᎠᏂᏣᎳᎩ ᎠᏂᏴᏫ Ꮭ ᎢᎴᎯᏳ ᎠᎪᎲ ᏱᎨᏎ. ᏌᏊ ᎬᏔᏅᎢ ᏚᎨᏓᏅᏓᏁᎸ ᎪᏪᎵ ᎪᏪᎳᏅ ᎨᏎ ᎾᏍᎩ ᎤᎬᏫᏳᎯ ᏣᏂ ᎫᏫᏍᎫᏫ ᎤᏬᏪᎳᏅ ᎨᏎ ᎾᎿ ᏐᏁᎳᏚ ᎢᏯᎦᏴᎵ ᏦᏍᎪ ᏐᏁᎳ ᎤᏕᏘᏴᏌᏗᏒ ᎬᏂᎨᏒ ᏂᎦᎵᏍᏗᏍᎨ ᎠᏓ ᏗᎪᏙᏗ, ᏎᎷ ᎠᎴ ᏎᎷ ᎢᏌ ᎤᏩᏒᎢ. ᎫᏫᏍᎫᏫ ᎾᏍᏊ ᎤᏩᏌ ᎤᏔᎾ ᏥᏳ ᎠᎹᏯ ᎡᏙᎯ Victoria ᏧᏙᎩᏓ ᎾᏍᎩ ᏚᏓᏘᎾᎥ ᎤᎾᏦᏙᏗ ᎾᎿ ᎠᎹᏱ ᎠᎾᎢᏒ ᎠᎴ ᎤᎾᎴᏫᏍᏔᏁ Ꮎ Savannah ᏚᏙᎥ ᎾᎿ ᏏᏓᏁᎸ ᎨᏒ ᎤᏁᏙᎴᎢ. --- ᎠᎴᏗᏍᏊ ᎾᎿ Savannah, Stewart ᎠᏥᎪᏛᏔᏁ ᎪᏪᎵ ᎪᏪᎳᏅ ᎾᎿ ᎫᏫᏍᎫᏫ ᎤᏬᏪᎳᏅ ᎾᎿ ᎠᏂᏏᏓᏁᎸ ᏓᎵᎮᎵᏤᎲ ᎣᏍᏓ ᏂᎬᎦᏛᏁᎸᎢ. ᎯᎢᏃ ᎪᏪᎳ ᎾᏍᏊ ᎬᏂᎨᏒ ᏂᎬᏁᎲ ᏏᏓᏁᎸ ᎤᏂᎪᎶᏒ ᏣᏂ ᎫᏫᏍᎫᏫ ᎤᏓᎵᎢ ᎤᏲᎱᏒ Quatie ᏧᏙᎩᏓ ᎾᎿ Arkansas ᎾᎿ ᎠᎾᎢᏒᎢ. --- ᏅᎩ ᎢᏳᎾᏓᏡᎦ ᎠᏂᏣᎳᎩ ᎤᎾᏂᎩᏎ ᎠᎹᏱ ᎾᎿ ᏁᎳᏚ ᎢᏍᎪᎯᏧᏈ ᏦᏍᎪ ᏧᏁᎳ ᎠᎴ ᏐᏁᎳ ᏚᏕᏘᏴᏌᏗᏒᎢ. Stewart ᎤᏍᏓᏩᏛᏎ ᎾᎿ Arkansas ᏮᎷᏤ ᏧᏍᏆᎦᏟ ᏗᏐᏴ, ᎧᎸᎬ ᎢᏗᏢ ᎫᏐ, ᎾᎿ ᎠᏁᎳ Arkansas ᏅᏃᎯ ᏚᎾᏠᏱᎸ ᎤᎾᏓᏡᎬ ᎠᎴ ᎾᎿ ᎠᏂᏣᎳᎩ ᏧᎾᏓᎴᏅ ᎠᏰᏟ ᏫᏚᎾᏠᏎᎢ. --- “ᎤᎪᏓ ᎠᏆᏛᎦᎾ ᏴᏫ ᎾᏂᏪᏍᎬ, ‘ᎦᏙᎲ ᎯᎠ?’ ᎾᏍᎩ ᏗᎬᏲᏗ ᎠᏂᏴᏫ….. ᎾᎿ ᎤᏍᏗ ᎦᏅᏅ ᏚᎾᏠᏱᎸ ᎾᏍᎩ ᎤᏲᏟ ᎨᏎᎢ, ᎨᎵᏍᎪ, ᎾᎿ ᎠᎹᏱᏟ ᏄᎵᏍᏔᏅᏅᎢ. ᎠᏎᏍᎩᏂ, ᏙᎯᏳ ᎧᏃᎮᏢ ᎠᏆᏚᎵᏍᎬ ᎠᎩᏃᎮᏗ ᎾᎿ ᎠᏂᏣᎳᎩ ᎤᎾᏟᏂᎩᏓ ᎠᎴ ᏗᏅᏂᏓ ᎨᏎ ᏃᎴ ᎠᏂᏐᎢ ᏓᏂᎳᏍᏓᏢ ᎤᏂᏠᏯ ᎨᏎᎢ, ᎠᏎᏍᎩᏂ ᎠᏂᏣᎳᎩ ᏙᎯᏳ ᎨᏎᎢ,” ᎤᏛᏅᎢ. “ᎨᎵᏍᎬ ᎾᏍᎩ ᎠᏂᏴᏫ ᏗᏅᏓᏗᏍᏙᏗ ᏄᎵᏍᏔᏅᏅ ᎢᏴᏓᎭᎢ.” --- ᏗᎾᏓᏟᎶᏍᏗᏍᎩ ᎤᏂᏍᏓᏩᏛᏒ Stewart ᎾᎿ ᎠᎢᏒᎢ, ᎠᎴ ᎤᏛᏅ ᎪᏪᎶᏗ ᎨᏎᏍᏗ ᎯᎠ ᎤᏂᎩᏒ ᎠᎴ ᏄᏰᎸᏛᎢ. ᎠᎴᏗᏍᏊ ᎪᏪᎵᎠ ᎪᏪᎵ ᎤᏪᏙᎸᎢ ᎯᎠ ᏂᏓᎦᏪᏎᎵ “ᏅᎩ ᏚᏪᏴᎢ.” --- Stewart ᎾᏍᏊ ᎤᏔᏅ ᎯᎠ ᎤᏂᎩᏒ ᎠᏕᎳ ᎤᎾᎵᏍᎪᎸᏔᏅ ᎤᎾᎵᏍᏕᎸᏙᏗ ᎠᏂᏣᎳᎩ ᏗᏂᏲᏟ ᎤᎾᏕᏗ ᎪᏢᏒ ᎾᎿ ᏣᎳᎩ N.C., ᎾᏍᎩ ᎤᏂᎩᏒ ᎤᎾᎵᏍᏕᎸᏙᏔᏅ ᎧᎸᎬ ᎢᏗᏢ ᎠᏁᎯ ᎠᏂᏣᎳᎩ ᎠᏂᏴᏫᏯ ᎠᎴ ᎤᎬᏫᏳᎯ Michell Hicks, ᎾᏍᎩ ᎯᎠ “ᎤᎾᎵᎢ” ᎾᎿ EBCI. --- Stewart ᎾᏍᎩ ᎠᎦᏖᏃᎵᏙᎯ, ᎠᏍᏆᏂᎪᏒᏍᎦ, ᎠᎵᏏᏅᏗᏍᎩ ᎠᎴ ᏗᏕᏲᎲᏍᎦ. ᎤᏛᏅ ᎯᎠ ᎤᏫᏙᎵᏙᎸ ᎧᎵ ᎤᎪᎲᏅ ᎢᎦᏓ ᎦᎾᏱᎦ ᏄᏍᏗᏓᏅ, ᎾᏍᎩ ᏄᏛᏁᎳᏅ ᏅᎩ ᏤᏆ ᎦᏙ ᏚᏙᏢᏒ, ᎠᏂᎩᏍᎬ ᎤᏩᏌ ᎠᎴ ᎠᏕᎶᏆᏍᎬ ᎾᎿ ᎠᏁᎯᏯ ᏓᏁᎲ ᎠᏂᏴᏫ. --- ᎯᎢᎾ ᎢᎬᏱ “ᎤᏔᎾ ᎤᎦᏖᏃᎵᏙᎸ” ᏄᏛᏁᎸ ᎾᎿ ᎠᎹᏱᏟ. ᎤᏛᏅ ᏂᎦᏓ ᏚᏪᏙᎵᏙᎸ ᏗᏐᎢ ᏚᏙᏢᏒ ᎯᎠ ᎤᏪᏙᎸ ᎠᎯᏗᏊ ᎨᏒ ᏅᏗᎦᎵᏍᏙᏗ ᎠᎯᏗ ᎨᏒ ᎾᎿ ᎤᏔᏂᏓᏍᏗ ᎤᎩᏍᏗ ᎠᎴ ᎡᎵᏊ ᏗᎬᏩᏟᏃᎮᏙᏗ ᎨᏒ ᏧᎵ ᎠᎴ ᏏᏓᏁᎸ. ᎤᏛᏅ ᎾᎿ ᏚᏓᎵᏍᎪ ᏅᎩ ᏧᏙᏓᏆᏗ ᎤᏂᎩᏒ ᎤᏒᏢ ᎦᎵᏦᏛ ᎠᏫᎾᏗᏢ. --- “ᏙᎯᏳ ᎤᏍᏆᏂᎪᏓ ᎠᏇᏙᎸ. ᏂᎦᏓ ᎾᏆᏛᏁᎸ ᎯᎠ ᎠᏇᏙᎸ ᎤᏍᏆᏂᎪᏗᏴᎢ,” ᎤᏛᏅᎢ. --- ᎠᏂᏴᏫ ᎡᎵᏊ ᎬᏩᎾᏕᎶᏆᏍᏗ ᎤᎪᏛ ᏄᏛᏁᎸ Stewart ᎤᏪᏙᎵᏙᎸ ᎠᎭᏂ ᏗᏩᏛᎯᏓᏍᏗ expeditionunbound.com .

--- ---
08/27/2012 03:00 PM
ᎦᏚᏏ, ᎣᎦᎵᎰᎻ.– ᎠᏃᏢᏅᏍᎩ ᎤᎵᎮᎵᏍᏗ ᏗᎬᏩᎾᏓᏅᏗ ᏛᏂᎷᏥ ᎾᎿ ᏍᏓᏱ ᏅᏯ ᏧᏂᏒᏍᏗ ᎠᎴ ᏧᏂᏆᏂᏲᏍᏗ ᎾᎿ ᎤᏂᎪᏕᏍᏗ ᎾᏃ ᏍᎪᎯᏧᏈ ᏦᏍᎪᎯ ᎠᏁᎯᏯ ᎠᎹᏰᏟ ᎠᏁᎯ ᎠᏃᏢᏅᏍᎩ ᎠᎴ ᏗᎾᏟᎶᏍᏔᏅᎲᏍᎩ ᏂᎬ ᏂᏙᏓᏳᏂᎶᏒᎢ ᎠᎴ ᎬᏂᎨᏒ ᏂᏛᏛᏁᎵ ᎢᏳᏍᏗ ᎤᏃᏢᏅᏅ ᎾᎿ ᎦᎵᏉᎩᏁ ᎠᏍᏆᎵᏍᎬ ᏣᎳᎩ ᎤᏃᏢᏅᏅ ᎠᏂᏝᏅᏍᎩ ᏚᏂᏃᏗ ᎧᎴᏍᏗ ᏦᎦᏚᏏᏁ ᎠᎴ ᏂᎦᏚᏏᏁᎢ. --- ᎠᏂᏟᏏᏍᎩ ᎠᎴ ᎪᏢᏅᏅ ᎤᏂᎸᏉᏗ ᎡᎵᏊ ᎤᏂᎪᏩᏛᏗ ᎠᎴ ᎬᏩᏂᏩᎯᏍᏗ ᎨᏒᏗ ᎾᎿ ᏬᏌᏂᏴ ᎠᏁᎯᏯ ᎠᎹᏱᏟ ᎠᏁᎯ ᎤᏃᏢᏅᏅᎯ, ᏓᏁᏙᎮᏍᏗ ᎤᏂᎪᏓ ᎾᏃ ᏅᎩᏍᎪ ᎯᏍᎩ ᎢᏯᏂᎳᏍᏓᎳ, ᎾᎿ ᎠᏕᎳ ᏗᏯᎸᏙᏗ ᏓᏃᏢᏗᏍᎪ ᏧᏓᎴᏅᏓ, ᏚᏓᎫᎫ, ᎠᏑᏫᏒᏅ ᏧᎾᏟᎶᏍᏔᏅᏅ, ᎤᏂᏲᏝᏅᏅ ᎠᎴ ᎠᎾᏬ ᎬᏗ ᎤᏃᏢᏅᏅᎢ ᎯᎠ ᏂᎦᏓ ᎬᏂᎨᏒ ᏄᏅᏁᏍᏗ. ᎠᏁᏙᎯ ᎤᏂᎪᎵᏱᎢᏓᏍᏗ ᎨᏎᏍᏗ ᎠᎴ ᏄᏍᏛ ᎾᎾᏛᏁᎲ ᎠᎴ ᎢᏳᎾᏛᏁᎵᏓᏍᏗ ᎤᏂᎲ ᎾᎿ ᎠᏃᏢᏅᏍᎬ ᎬᏂᎨᏒ ᏂᎦᎵᏍᏗᏍᎪ ᎾᏳ ᎢᏳᏍᏗ ᎠᏴᏫᏯ ᎨᏒᎢ. --- “ᎾᏍᎩ ᏣᎳᎩ ᎤᏃᏢᏅᏅ ᎠᏂᏝᏅᏍᎩ ᎤᎾᏓᏡᎬ ᏭᎾᏟᎢᎶᏢ ᎾᎿ ᎢᎬᏱ ᎠᏁᎯᏯ ᎠᎹᏰᏟ ᎤᏃᏢᏅᏅ ᎬᏂᎨᏒ ᎾᏅᏁᎰ ᎾᎿ ᎠᎹᏰᏟ ᎤᏙᏢᏒ, ᎾᏍᎩ ᎧᏃᎮᎢ ᎾᎿ ᎠᏛᏍᎬ ᎠᏂᎦᏔᎾᎥᎢ ᎠᎴ ᎾᎾᏛᏁᎲ ᎠᏃᏢᏅᏍᎬᎢᏩ,” ᎤᎬᏫᏳᎯ Bill John Baker ᎠᏗᏍᎬᎢ. “ᎯᎠ ᎾᎾᏛᏁᎲ ᏂᎦᏯᎢᏐ ᎠᎾᏁᎸᏍᎪ ᎠᏁᎯᏯ ᎠᎹᏰᏟ ᎠᏃᏢᏅᏍᎩ ᎬᏂᎨᏒ ᎢᏳᏅᏁᏗ ᎤᏃᏢᏅᏅ ᎠᎴ ᎤᎾᎵᏍᏕᎸᏙᏔᏂᏓᏍᏗ ᎤᏂᎷᏤᏗ ᎾᎿ ᎤᏂᎪᏓ ᎤᏂᏩᏒᏍᎩ ᎠᎴ ᏂᎬᎾᏛ ᏂᏙᏓᏳᏂᎶᏒ ᎠᏂᏖᏃᎵᏙ ᎠᏂᎪᏩᏘᏍᎪᎢ.” --- ᎤᎾᏓᏠᏒ ᎬᏂᎨᏒ ᎢᏧᏅᏗ ᏛᏍᏆᎸᎯ ᎦᎵᏉᎩ ᎢᏳᏩᏂᎸ ᏒᎯᏰᏯ ᏚᏂᏃᏗ ᏔᎳᏚᏏᏁ ᎾᎿ ᏧᏂᏆᏂᏲᏍᏗ ᎾᎿ ᎦᎸᎶ ᎧᏅᏑᎸ ᏚᏙᎥᎢ ᎾᎿ ᎤᎾᏓᏠᏒ ᎠᏂᏣᎳᎩ ᎤᏃᏢᏅᏅ ᎤᎾᏓᏠᏒᎢ. ᎤᎪᏕᏍᏗ ᎾᏃ ᎦᎵᏆᏍᎪ ᎯᏍᎩ ᎤᎦᏴᎵ ᎢᏕᎸ ᎤᎾᏌᏍᏕᏍᏗ ᎾᎿ ᏔᎵᏍᎪ ᎢᎦ ᏚᏙᏢᏒ ᎤᏂᎩᏍᏗᎢ. ᎾᎿ ᎾᏂᎥ ᎬᏩᏁᏓᏍᏗ ᎨᏎᏍᏗ ᎾᎿ ᎤᏂᏍᏆᎸᎡᎸᎢ. ᎠᏆᏂᏲᏍᏗ ᏚᏂᏍᎪᎸᏕᏍᏗ ᎾᎿ ᎯᏍᎩᏦᏁ ᎠᏕᎸ ᏚᏂᎬᏩᎶᏕᏍᏗ ᎠᏴᏫ ᎨᏒᎢ ᎠᎴ ᏩᏴᏍᏙᏗ ᏚᏂᎾᎡᏍᏗ. --- ᎤᎪᏕᏍᏗ ᎾᎿ ᎯᏍᎩ ᏯᎦᏴᎵ ᏚᏁᏙᎸ ᎾᎿ ᏔᎵ ᏯᎦᏴᎵ ᏌᏚ ᏥᎨᏒ ᎠᎴ ᏗᏄᎪᏔᏂᏙ ᎠᎾᏓᏅᏖᏍᎬ Ꮟ ᎤᏂᎪᏕᏍᏗ ᎯᎠ ᏧᏕᏘᏴᏌᏓ. ᎾᎿ ᎤᏂᏝᎾᎥ ᎤᏂᏍᏚᎢᏓ ᎨᏒ ᏍᎪᎯ ᏳᏩᏂᎸ ᏌᎾᎴ ᎠᎴ ᎯᏍᎩ ᎢᏳᏩᏂᎸ ᏒᎯᏰᏯ ᎢᎪᎯᏓ ᏚᏂᏃᏗ ᏦᎦᏚᏏᏁ ᎠᎴ ᏂᎦᏚᏏᏁᎢ. ᎠᏴᏍᏙᏗ ᎾᎿᎢ ᎯᏍᎦᏕᎸ ᎨᏎᏍᏗ ᎠᏏᏴᏫ. --- ᎠᏩᎯᏍᏗ ᎯᎠ ᎠᏴᏍᏙᏗ, ᎠᎴ ᎪᎱᏍᏗ ᏦᏢᏅᏅ ᏱᏣᎭ ᏱᏣᏚᎵ ᎬᏂᎨᏒ ᎢᏨᏗᎢ ᎯᎠ ᎧᏃᎮᏢᏍᎩ, ᎯᎠ ᏩᏟᏃᎮᏗ 918-384-6990 ᎠᎴ ᏗᏩᏛᎯᏓᏍᏗ www.CherokeeArtMarket.com

--- ---
08/17/2012 08:16 AM
ᏓᎵᏆ, ᎣᎦᎵᎰᎹ.– ᎾᎿ ᏔᎵᏯᎦᏴᎵ ᏍᎪᎯ ᏧᏕᏘᏴᏌᏗᏒᎢ, ᎤᏴᏢ ᎧᎸᎬ ᎢᏗᏢ ᏍᎦᏚᎩ ᎦᎸᎳᏗ ᏗᏕᎶᏆᏍᏗᎢ ᏣᎳᎩ ᎤᎾᏓᏡᎬ ᏗᏎᎮᎵᏙ Dr. Leslie Hannah ᏭᏪᏙᎸ ᎾᎿ Esbjerg, Denmark, ᏫᏚᏪᏲᏗ ᎠᏂᏣᎳᎩ ᎢᏳᎾᏛᏁᎵᏓᏍᏗ ᎠᎴ ᏄᏍᏛ ᎢᎩᎲ ᎢᎬᏔᏂᏓᏍᏗ ᎦᏬᏂᎯᏍᏗ ᎠᎴ ᏗᎪᏪᎶᏙᏗ. ᎾᏍᎩᎾ ᎯᎠ ᏭᏪᏙᎸ ᏄᏍᏛ ᏫᏚᏕᏲᏅ ᎤᏍᏆᏂᎪᏗ ᏄᎾᎵᏍᏓᏁᎸ ᎾᎿ ᎠᏁᎯ ᏗᎾᏕᎶᏆᏍᎩ ᎤᎾᎦᏎᏍᏙᏗ ᎤᏂᎷᎯᏍᏗ ᏣᎳᎩ ᎠᏰᎵ, ᎾᏍᎩ ᏄᎾᏛᏁᎸ ᎾᏝᎬᏊ. --- “ᎨᎵᎠ ᎢᎦ ᎠᏆᏑᏰᎲ ᎤᎵᏍᎨᏓ ᎢᏳᎾᎵᏍᏓᏁᏗ ᎾᏍᎩ ᎤᎾᏚᎵᏗ ᎤᏂᎷᎯᏍᏗ ᎤᏂᎪᏩᏛᏗ ᎤᏅᏌ. ᎾᏍᎩᏃ ᎡᏔ ᏥᎨᏒ, ᏑᎾᏓᏡᎦ……… ᏂᏓᏳᎾᏂᎩᏓ Esbjerg ᎤᏂᎷᎯᏍᏗ ᎠᎴ ᏦᎢ ᎢᏳᎾᏙᏓᏆᏍᏗ ᎤᏁᏓᏍᏗ ᎠᎴ ᎤᏠᏯᏆ ᎢᏳᏍᏗ ᎾᎾᏛᏁ ᎯᎠ ᎾᏃ ᎠᏂᏐᎢ ᏄᎾᏛᏁᎸ,” ᎠᏗᏍᎬ Hannah. --- ᎯᎠ ᏧᏕᏘᏴᏌᏗ, ᏦᎢ ᎢᏳᎾᏙᏓᏆᏍᏗ ᎪᎩ ᎤᏂᏍᏆᎸᎡᎲ ᎠᏁᏙᎲ ᏍᎪᎯ ᏯᏂ Denmark ᎠᏁᎯ ᏗᎾᏕᎶᏆᏍᎩ ᎠᎴ ᏌᏊ ᏗᏍᏕᎸᎯᏙ ᎨᎳᏗᏙᎲ. ᎾᏃᏍᏊ ᎠᏂᏔᎵ German ᏗᎾᏕᎶᏆᏍᎩ ᎠᏁᏙᎲ, ᎾᏍᎩᏃ ᎦᏳᎳ ᎠᏁᎳᏗᏙᎲ ᎾᎿ NSU ᎠᎾᏓᏁᏟᏴᏍᎦ, ᎾᏍᎩ ᏚᏕᎳᏕᎸ ᎾᎿ Denmark ᎠᏁᎯ. --- “ᎣᏣᏁᎶᏗ ᎣᎩᏍᏚᎢᏍᏗ ᎾᎿ ᏔᎵ way channel ᎠᏰᏟ ᎠᎭᏂ ᎠᎴ Denmark,” ᎠᏗᏍᎬ Hannah. ᎤᏛᏅ ᎾᎿ Denmark ᏗᏕᎶᏆᏍᎩ’ ᏧᎾᏕᎶᏆᏍᎩ ᎤᎰ ᏯᏛᏗ ᎾᏍᎩ ᎤᏁᎳᏗᏓᏍᏗ ᎾᎿ ᏂᎬᎾᏛ ᏧᎾᎦᏎᏍᏙᏗ ᎤᏁᏅᏍᏗ ᏗᏐ ᏗᏍᎦᏚᎩ ᏚᏙᏢᏒ ᎠᎴ ᎤᎾᏕᎶᏆᏍᏗ ᎾᎾᏛᏁᎵᏙᎲ’ ᎾᎿ ᎤᏂᏬᏂᎯᏍᏗ ᎠᎴ ᎢᏳᎾᏛᏁᎵᏓᏍᏗ ᎠᎴᏗᏍᏊ ᎤᏂᏬᏂᎯᏍᏗ. --- “ᎦᏲᏟ ᎤᎾᏓᏡᎩ ᎠᏁᏙᎰ ᎾᎿ ᎠᎹᏱᏟ, ᎠᏎᏃ ᎾᏍᎩ ᎠᏁᏙᎲ ᎾᎿ ᎠᎹᏱᏟ, ᎤᏂᎪᏛ ᎾᎿ ᏧᏔᎾ ᏙᏗᎦᏚᎲ ᎠᏁᎪ ᏯᏛᎾ New York, Chicago, Los Angeles, Miami, ᎾᏍᎩᎾ ᏚᏙᏢᏒᎢ,” ᎠᏗᏍᎬ Hannah. “ᎾᏍᎩ ᎠᏁᎵᏍᎪ ᎠᎹᏱᏟ, ᎾᏍᎩᏃᏙ, ᎠᏎᏃ ᎾᏍᎩ ᎯᎠ ᏧᎾᏓᏢᎦ ᎤᏁᏙᎸ, ᎠᏂᏍᏆᏂᎪᏍᎪ, ᎠᎴ Ꮟ ᎪᎯᏴ Ꮟ ᎦᏥᏯᏛᎩᏍᎪ ᎢᎦᏓ ᏗᎾᏕᎶᏆᏍᎩ, ᎠᎾᏗᏍᎬᎢ ‘ ᎯᎢᏃ ᏄᏓᎴᎢ. ᏙᎯᏳ ᎣᎩᎪᎲ ᎠᎹᏱᏟ ᏃᎦᎵᏍᏓᏁ, ᏃᏊ ᎣᎨᏙᎸ ᏥᎩ ᎣᎦᎵᎰᎹ.” --- ᏗᎾᏕᎶᏆᏍᎩ ᏌᎾᎴ ᎠᎾᎴᏂᏍᎪ ᏲᏁᎦ ᎦᏬᏂᎯᏍᏗ ᎠᎾᎵᏏᎾᎲᏍᏗᏍᎬ, ᎾᏍᎩ ᎤᏃᏪᎶᏗ ᎠᎴ ᎤᏂᎪᎵᏰᏗ. ᏒᎯᏰᏯᏗᏢ ᏂᏚᏓᎴ ᏚᏙᏢᏒ ᎤᏂᎪᎲᎢ ᏯᏛᎾ ᏣᎳᎩ ᏧᎾᏓᎴᏅ ᎠᏂᏃᎮᏍᎩ ᎤᏙᏢᏒᎢ, ᏏᏉᏯ ᏧᏁᎳᏛ, ᏣᎳᎩ ᏂᎬᎾᏛ ᎦᎸᎳᏗ ᏧᎾᏓᏱᎵᏓᏍᏗ, Murrell ᏧᏪᏅᏒ, ᏧᏍᏆᎦᏟ,Tahlonteeskee ᏧᎾᏓᏱᎵᏓᏍᏗ ᎠᎴ ᏣᎳᎩ ᎬᎾᏕᎾ ᏧᎾᏓᏍᏚᏗ ᎤᏪᏘ ᎤᏂᏆᏂᎪᏔᏅᎲᏍᏗᎢ. --- “ᏙᎯᏳ ᎦᏥᎸᏉᏓ ᎠᏂᏣᎳᎩ. ᎡᏙᏓ, ᎤᎪᏓ ᏓᎪᎵᏰᎢᏙᎰ, ᎠᎴ ᎠᎩᏃᎯᏎᎰ ᏧᏓᎴᏅᏓ ᎾᎿ ᎠᏂᏴᏫᏯ ᎾᎾᏛᏁᎵᏙᎲ ᎠᎴ ᎤᏪᏘ ᏄᎵᏍᏔᏂᏙᎸ ᎠᎴ ᏧᎾᏓᏅᏒ ᎧᎸᎬᏗᏢ,” Dina Bach Sigmundsen, ᏓᎳᏚ ᎢᏳᏕᏘᏴᏓ, ᎠᏗᏍᎬ. “ ᏙᎯᏳᏃ ᎠᏍᏆᏂᎪᎯᏍᏗ ᎠᎭᏂ ᎡᏓᏍᏗ ᎠᎴ ᎠᏛᎪᏗ ᎯᎠ ᏧᏓᎴᏅᏓ ᏄᎾᏍᏛᎢ.” --- Sigmundsen ᎠᏗᏍᎬ ᏭᎸᏉᏔᏅ ᏄᏛᏁᎸ ᎠᎭᏂ ᏧᏪᏙᎸ ᎾᏍᎩ ᎠᏂᏣᎳᎩ ᏧᎾᏓᎴᏅ ᎠᏂᏃᎮᏍᎩ ᎠᏰᏟ ᎾᎿ ᎠᏭᏂᏴᏍᏗᎢ. --- “ᎨᎵᏍᎬ ᎢᎦ ᎣᏍᏓ ᎨᏒ ᎠᎪᏩᏛᏗ ᎾᎿ ᏄᎾᏛᏁᎸ ᏄᏍᏛ ᎤᎾᏕᏅ ᎠᎴ ᏚᎾᏓᏁᎸ Ꮭ teepees ᏱᎨᏎ ᎾᏍᎩᎾ ᏂᎦᏓ ᏥᎾᏁᎵᏍᎪ. ᎠᎴ ᏄᏍᏛ ᎤᎾᏕᏅ ᎠᎴ ᎢᏳᏍᏗ ᎤᏅᏔᏂᏙᎸ, ᎤᏂᎲᏮ ᎠᏅᏗᏍᎬ,” ᎠᏗᏍᎬᎢ. --- ᏗᎾᏕᎶᏆᏍᎩ ᎾᏍᎩ ᎤᎾᏖᎳᏛ ᎾᎿ ᎠᏂᏣᎳᎩ ᎢᏳᎾᏛᏁᎵᏗᏍᏓ ᎾᎾᏛᏁᎲ ᏯᏛᎾ ᎠᎾᏁᏦᏍᎬ, ᎠᏂᏓᏲᎯᎲ, ᎠᏂᏃᎮᏢᏍᎬ ᎠᎴ ᏔᎷᏣ ᏓᏃᏢᏍᎬᎢ. --- “ᎣᏣᏁᎶᏗᏍᎬ ᏦᏥᎪᏩᏛᏙᏗ, ᏙᎯᏳ, ᎢᏳᏍᏗ ᎨᏒ ᏣᎳᎩ, ᏙᎯᏳ ᎠᎭᏂ ᎠᏂᏣᎳᎩᎯ ᏓᎵᏆ,” ᎠᏗᏍᎬ Hannah. --- ᏗᎾᏕᎶᏆᏍᎩ ᎾᏍᏊ ᎤᎾᏕᎶᏆᎥ ᏣᎳᎩ ᎦᏬᏂᎯᏍᏗ. --- “ᎦᏲᏟᏃ ᎣᎦᏕᎶᏆᎨ ᏯᏛᎾ ‘ᎣᏏᏲ’, ᎠᎴ ᏦᎦᏎᏍᏗ ᎣᎦᏕᎶᏆᎥ ᏍᎪᎯ ᎢᏯᏍᏗ,” Shpetim Sherifi, ᎦᎵᏆᏛ ᎢᏳᏕᏘᏴᏓ, ᎠᏗᏍᎬ. “ᎤᎪᏓ ᎣᏣᏕᎶᎦ.”

--- ---
08/09/2012 03:39 PM
ᏓᎵᏆ, ᎣᎦᎵᎰᎻ.– ᎦᏙᎤᏍᏗ ᎠᎵᏍᏓᏴᏗ ᎣᏍᏓ ᎾᏍᎩ ᏥᏍᎪᏯ ᏗᎯᏍᏗ ᏄᏓᏅᎵᏰᎥᎾ ᎠᎴ ᎦᏙᎤᏍᏗ ᎠᏩᎯᏍᏗ ᎤᏩᏌᏊᏍ ᎤᏛᏒ ᎪᎱᏍᏗ ᏄᏓᏑᏴᎾ?ᎾᏍᎩ ᎡᏕᎯ ᏂᎦᎵᏍᏔᏅᏍᎬ ᎤᎾᎦᏎᏍᏗᏕᎦ ᏧᏂᎸᏫᏍᏓᏁᎯ ᎤᎾᏓᏡᎬ ᎤᏃᎷᏩᏛᎭ ᎠᎴ ᎬᏂᎨᏒ ᎾᏅᏁ ᎯᎠ ᎪᏪᎳ ᎬᏩᏂᏍᏕᎸᏓ ᎤᏂᏩᏍᎩ ᎠᎾᏛᏛᎲᏍᎬᎢ. --- ᎯᎠ ᏧᏕᏘᏴᏌᏓ ᎪᏪᎳ ᎤᏛᏌ ᎾᏃ ᏔᎳᏚ ᏥᏕᎪᏪᎸ, ᎠᎴ ᎠᏂᎦᏓᎭ ᏔᎳᏚ ᏥᏓᏃᏎᏥᎢ, ᎾᎿ ᏃᏊ ᏂᎦᏚᎢ. ᏓᏃᏎᎭ ᎠᏂᎦᏓᎭ ᏔᎳᏚ ᎧᏁᏉᏨᎢ, ᎠᎾᎦᏎᏍᏗᏍᎬ ᏃᏊ ᏔᎵᎭ ᎤᏛᏒᎢ: ᏚᏯ ᎠᏂᏤ ᎠᎴ collard ᎠᎴ kale. ᎾᏍᎩ EWG ᎤᏩᏛᎭ ᎾᏍᎩ ᏒᎦᏔ ᎾᏍᎩ ᎢᎬᏱ ᎢᎦ ᎾᎿ ᎪᏪᎸ ᎠᏓᏔᏅᏍᎩ ᎠᎴ ᎢᏤᎢ, ᎾᎿ 98 percent ᎾᎿ ᏒᎦᏔ ᎤᏣᏑᏯ ᏥᏍᎦᏯ ᏗᎯᏍᏙᏗ. ᏒᎩ ᏩᎬᏱᏴ ᎤᏓᏅᎦᎸᏓ ᎾᎿ ᏕᎪᏪᎸ ᎠᏓᏛᏍᎩ ᎠᎴ ᎢᏤ ᎤᏛᏒᏅᎢ. --- ᎬᏕᎶᎰᎯᏍᏗ ᎢᏳᏍᏗ ᎠᎵᏍᏓᏴᏗ ᎤᎪᏛ ᎤᏗᏑᏴ ᏥᏍᎪᏯ ᏗᎯᏍᏙᏗ, ᎾᎿ EWG ᎤᏂᎦᏛᎲᏍᎪ ᏒᏍᏛ ᏂᏓᏳᏓᎴᏅ ᎠᏂᏏᎾᏍᏗ ᎾᏍᎩ ᎢᏳᏍᏗ ᎤᏂᎪᎸᏰᏗᎢ ᎾᎿ ᎤᏙᏢᏒ ᎤᏛᏒᏅ ᎠᎴ ᎠᎵᏍᏓᏴᏗ ᎠᎴ ᏅᏬᏘ ᏄᏂᎬᏩᏳᏌᏕᎩ. --- ᏫᎧᏁᏉᎥ ᎠᏓᏁᎸᏍᎬ ᎾᎿ ᏂᎦᎵᏍᏗᏍᎬ ᎾᎿ ᎠᏓᏔᏅᏍᎩ ᎠᎴ ᎢᏤ ᏠᎨᏏ ᎤᏛᏒᏅ ᎾᎿ ᎤᏗᏑᏯ ᏥᏍᎪᏯ ᏗᎯᏍᏙᏗ, ᎾᏍᎩᏍᏊ ᎤᎾᏓᏢᎦ ᎠᎾᎦᏎᏍᏗᏍᎪ ᎢᎦ ᎨᏒ ᏧᏓᎴᏅᏓ ᎾᎿ ᏥᏍᎪᏯ ᏗᎯᏍᏙᏗ ᎾᏍᎩ ᏫᎦᎵᎬ ᎾᎿ ᎤᏛᏒᎢ. ᎾᏍᎩ ᏄᎵᏍᏔᎾ ᏖᎸᎳᏗ, ᎠᏂᎪᎵᏰᏍᎦ EWG, ᏍᎩᎦᏚ ᎢᎦ ᏥᎠᎪᏯ ᏗᎯᏍᏙᏗ ᎢᎦ ᎬᏂᎨᏒ ᏄᎵᏍᏔᎾ ᎠᏂᎪᎵᏰᏍᎬᎢ. --- ᎦᏙᎲ ᏄᎵᏍᎨᏗᏯ ᎯᎠ ᏥᏍᎪᏯ ᏗᎯᏍᏙᏗ ᎤᏗᏑᏯ ᏁᎳᎩ ᎡᎵᏍᏗ ᎠᎴ ᎠᎩᏍᏗ ᎤᏩᏌ ᎤᏛᏒᎢ ᎪᎱᏍᏗ ᎤᏗᏑᏯ ᏂᎨᏒᎾ? ᎯᎠ ᎡᏍᎦ ᏯᏓᏛᏁᎯ ᎤᏗᏑᏯ ᎬᏂᎨᏒ ᏂᎦᎵᏍᏗ ᏃᏒᎾ ᎨᏒ ᎤᏍᏗ ᎠᏲᏟ ᎠᏕᎲᏍᎬ ᎤᏍᏗ ᎠᎴ Ꮭ ᎢᏴ ᏱᏄᏓᎨᏐ ᎠᎴ ᎤᏓᏥ Ꮭ ᏯᏍᏆᏗᏍᎪ ᎢᎪᎯᏓ ᎢᏳᎵᏍᏙᏗᎢ. ᎠᏎᏃ ᎣᏍᏗ ᎠᏛᎪᏗ, Ꮭ ᎠᏎ ᎤᏟ ᏫᏣᏗᏅᎾ ᏱᎩ ᎾᎿ ᎠᏴᏝᏗᏍᏙᏗ ᏣᏝᎾᎥᎢ ᎠᎴ .ᎦᏓ ᎢᏤ ᏫᏣᏩᏒᏗᎢ ᎾᎿ ᎤᏩᏌ ᎤᏛᏒᏅᎢ. ᏝᏃ ᏙᎯᏳ ᎾᏍᎩ ᏱᏂᎦ ᎢᏤ ᎤᏛᏒᏅ ᎠᎴ ᎠᏓᏔᏅᏍᎩ ᎦᏲᏟᎨ ᎤᏗᏑᏯ ᎾᎿ ᏥᏍᎦᏯ ᏗᎯᏍᏙᏗ. --- ᎠᏂᎦᏓᎭ ᏔᎳᏚ ᎤᎪᏛ: ᎠᏓᏔᏅᏍᎩ ᎠᎴ ᎢᏤ ᎤᏛᏒᏅᎢ ᎾᎿ ᎠᏂᏴᏫ ᏙᎯᏳ ᎤᏂᏩᎯᏍᏗ ᎤᏩᏌ ᎤᏛᏒᏅᎢ ᎪᎱᏍᏗ ᎾᏑᏴᎾ. --- ᏒᎦᏔ --- Celery --- ᎤᏂᏥᎸ ᎤᏂᎦᎾᏍᏗ --- ᏆᎾ --- ᎠᏂ --- Nectarines --- ᏖᎸᎳᏗ --- Spinach --- ᎠᎪᏍᏗ ᎠᎩᏍᏗ --- ᎦᎦᎹ --- ᎧᏩᏯ --- ᏄᎾ --- ᏚᏯ ᎠᏂᏤ --- Kale/Greens --- ᎤᏓᏅᎦᎸᏓ 15: ᎠᏓᏔᏅᏍᎩ ᎠᎴ ᎢᏤ ᎤᏛᏒᏅ ᎭᏩ ᏄᏗᏒᏴᎾ ᏥᏍᎪᏯ ᏗᎯᏍᏗ. --- ᏒᎩ --- ᏎᎷ --- ᏧᏣᏲᏍᏗ ᏒᎦᏔ --- Avocado --- ᏧᎦᏅᏕᎾ --- ᎤᎾᏢᏓᎵ --- Asparagus --- Mangoes --- Eggplant --- Kiwi --- ᎦᏩᏒᎩ --- ᏄᎾ ᎠᏂᏅᎯᏓ --- Sweet Potatoes --- ᎬᎩᏍᏓ --- ᏓᏬᎵ --- ᎾᎿ EWG ᎠᏂᏂᎳᏗᏍᎪ ᎾᎿ ᏂᎦᏓ ᎨᏒ ᏓᏤᎸ ᎠᎩᏍᏗ ᎠᏓᏔᏍᎩ ᎠᎴ ᎢᏤ, ᎾᏍᎩᏍᏊ ᎨᏣᏩᎯᏍᏗ ᏂᎨᏒᎾ ᏱᎩ ᎾᎿ ᎤᏩᏌ ᎤᏛᏒ , ᎠᏎᏃ ᎾᏍᎩ ᏱᎦ ᎾᏍᎩᎾ ᎯᎠ ᏥᏕᎪᏪᎳ ᏗᏍᏓᏩᏛᏍᏙᏗ.

--- ---
08/03/2012 10:21 AM
ᏔᎳᏏ, ᎣᎦᎵᎰᎻ. – ᎾᏍᎩᎾ ᎢᎸᏍᎩ ᏯᏂᎢ ᎠᏂᏴᏫᏯ ᎤᎾᏓᏢᎬ ᎾᎿ ᏔᎳᏏ ᏓᏳᏂᏍᏆᎸᎡᎵ ᏦᏍᎪᎯᏍᎩᏁ ᏑᏕᏘᏴᏓ ᎢᏳᏓᎵ ᎠᏗᏆᎵᏍᎪ powwow ᎾᎿ ᎤᎾᏍᎦᏎᏗ ᎠᎾᎵᏍᎩᏍᎩ ᎦᎶᏂ ᎦᎵᏆᏚᏏᏁ ᎠᎴ ᎬᏗᏁᎳᏚᏏᏁ ᎢᎪᎯᏓ ᎾᎿ Mabee ᎠᏰᏟ at Oral Roberts ᏩᎦᎸᎳᏗᏴ ᏧᎾᏕᎶᏆᏍᏗᎢ. --- ᎦᎶᎯᏍᏗ ᏛᎵᏍᏚᎢᏏ ᎯᏍᎩ ᏳᏩᏂᎸ ᏒᎯᏰᏯ ᎦᎶᏂ ᎦᎵᏆᏚᏏᏁ ᎾᎿ ᎠᎾᎵᏍᎩᏍᎩ ᎠᎾᎴᏂᏍᎨᏍᏗ ᏑᏓᎵ ᏳᏩᏂᎸ ᏒᎯᏰᏯ. ᎾᎿ ᎦᎶᏂ ᏁᎳᏚᏏᏁ ᎠᎴ ᏐᏁᎳᏚᏏᏁ., ᏗᎦᎶᎯᏍᏗ ᏓᎵᏍᏕᎢᏍᎪ ᏍᎪᎯ ᏳᏩᏂᎸ ᏌᎾᎴᎢ ᎾᏍᎩᎾ ᎠᎾᎵᏍᎩᏍᎩ ᎠᎾᎵᏂᏍᎪ ᎢᎦ. --- ᎾᎿ Mabee ᎠᏰᏟ ᎬᏃᏗ ᏂᏓᎦᎵᏍᏔᎾ ᏧᏓᎴᏅᏓ ᎤᎵᏑᏫᏓ ᏧᎾᏄᏩ ᎠᎾᎵᏍᎩᏍᎨᏍᏗ, ᎠᎱᎵ ᏚᏃᏴᎨᏍᏗ ᎠᎴ ᏓᏂᏃᎩᏍᎨᏍᏗ ᎾᎿ ᎠᏁᎳ ᎠᏂᎳᏍᏓᏢ ᎠᏰᎵ ᏫᏚᏳᎪᏗᏗᏒ ᏓᏁᏙᎮᏍᏗ ᏚᎾᏓᏟᏌᎮᏍᏗ ᎾᎿ ᎠᏂᎸᏉᏗᏍᎨᏍᏗ, ᎠᎾᏟᏂᎪᎯᏍᏗᏍᎨᏍᏗ ᎠᎴ ᎠᏂᏯᏙᎯᎮᏍᏗ ᎢᏳᎾᏛᏁᎵᏓᏍᏗ ᎤᏅᏌ ᎠᎴ ᏂᎦᏓ ᎠᏁᏙᎯ ᎾᎿ ᎤᎾᏓᏟᏌᎲᎢ. --- ᎤᎪᏕᏍᏗ ᎾᏃ ᏦᎢᏧᏈ ᎢᏯᏂ ᎠᎾᎵᏍᎩᏍᎩ, ᏚᎾᏄᏭ ᎾᎿ ᎧᎵ ᎠᏁᎯᏯ ᎠᎹᏱᏟ ᎠᎾᎵᏍᎩᏍᎩ ᏓᎾᏄᏬᏍᎪ ᎾᎿ ᎤᎾᏖᎳᏗᏍᏗ ᎠᎾᎵᏍᎩᏍᎬᎢ ᏒᎾᏙᏓᏆᏍᏗ ᎠᎵᏍᏆᏗᏍᎬ ᏔᎵ ᎢᎦ ᎠᎾᎵᎮᎵᎪ ᎠᎴ ᎠᎾᎵᏍᎩᏍᎪᎢ, ᎠᏠᏯᏍᏗ ᏩᎦᎸᎳᏗᏴ ᎠᎾᎵᏍᎩᏍᎩ ᎬᏩᏂᏴᏍᏗ ᎨᏒ, ᎢᎸᏍᎩ ᏳᎾᏓᎴ ᎠᏁᎯᏯ ᎠᎾᎵᏍᎩᏍᎩ ᎠᎾᏓᎪᎾᏗᏍᎪᎢ. --- ᎤᏔᎾᏃ ᎤᏬᏚᎯ ᎠᏂᏴᏟᎯᎰ ᎠᏓᎴᏂᏍᎬ ᎾᏍᎩ powwow ᎠᏍᏆᎵᎲᎢ, ᏗᏓᏘᏂᏙᎯ ᎾᎿ ᎤᏬᎭᎵ ᎠᏙᎳᏅᏍᏗ ᎦᏁᎯ ᎠᎴ ᎠᎹᏱᏟ ᎡᎯ ᎦᏓᏗ ᎦᏁᎰ ᎾᎿ ᎡᎯᏯ ᎠᎹᏱᏟ ᎤᎵᏑᏫᏓ ᎠᏂᎦᏘᏯ. --- ᎾᎿ ᎠᎾᏓᎪᎾᏗᏍᎬ ᎠᏍᏆᎵᏍᎬ, ᎠᎾᎵᏍᎩᏍᎩ ᎠᏅᏗᏍᎪ ᎾᏍᎩ ᎢᎩᏓ ᎨᏒ ᎤᎾᎵᏍᎩᏍᏗᎢ ᎾᎿ ᎬᏂᎨᏒ ᎾᏅᏁᎲ ᎠᏂᎦᏔᎲ ᎤᎾᎵᏍᎩᏍᏗᎢ ᎤᏬᏚᎯ ᎤᎵᎶᎯ ᎾᎾᏛᏁᎰ ᏗᏄᎪᏗᏍᎩ ᎠᏂᏅ ᎬᏩᏂᎪᏩᏛᏗᎢ ᎾᏍᎩᎾ ᎢᏳᏍᏗ ᎠᏂᎦᏔᎲᎢ, ᎠᎾᎳᏍᎬᏍᎬ ᎠᏂᏍᏓᏩᏕᎬ ᎤᏃᏴᎬ ᏗᎧᏃᎩᏍᏗ ᎠᎴ ᏓᏂᏖᎸᎲᏍᎪ ᏚᎾᏄᏮᎢ. --- ᎾᏍᎩ Powwow ᎤᏂᏍᎦᏎᏗ ᎾᏍᎩᏍᏊ ᎤᏂᏝᎾᎡᏍᏗ ᎤᏃᏢᏅᏅ ᎠᏂᎾᏕᎩᏍᏗ ᎾᎿ ᎤᎾᏑᏰᏓ ᎢᏳᎾᏛ ᎪᎯᎦ ᏥᎨᏒ ᎠᎴ ᏃᏊ ᏥᎩ ᏗᏟᎶᏍᏔᏅ ᎤᏃᏢᏅᏅ, ᏧᎾᏟᎶᏍᏔᏅᏅ, ᎠᏕᎳ ᏗᏯᏢᏓ, ᏧᏂᏑᏫᏓ ᎠᎴ ᏧᏓᎴᏅᏓ ᎤᏃᏢᏅᏅ, Ꮭ ᏂᎬᏮ ᏯᎪᎰᎢ. --- ᎪᎯᎩ ᎤᏂᎩᏙᎸ ᎠᎵᏍᏓᏴᏗ ᎤᏂᎮᏍᏗ ᎾᎿ Powwow. ᎪᎢ ᏗᎬᏂᏍᏔᏅ ᎦᏚ, ᏎᎷ ᎤᎦᎹ, ᎠᏂᏴᏫᏯ tacos ᎾᏍᏊ ᏚᏂᎮᏍᏗ ᎠᎴ ᏧᏓᎴᏅᏓ ᎠᎵᏍᏓᏴᏗ ᎤᏂᎲᏍᏗ ᎠᎴ ᎣᏍᏓ ᎠᎩᏍᏗ. --- ᏗᎦᏚᎴᏂ ᏗᏗ ᎠᏎᏊ ᎨᏎᏍᏗ. ᎤᎾᏓᏅᏁᏗ ᎧᏃᎮᏍᎩ ᎪᏪᎵ ᎠᏠᏯᏍᏕᏍᏗ ᎧᏃᎮᏍᎩ ᏧᏓᎴᏅᏓ ᎠᎾᎵᏍᎩᏍᎩ ᏗᎧᏃᎮᏍᎩ ᏚᏂᏍᎪᎸᏕᏍᏗ. --- ᎾᏍᎩᎾ Powwow ᎤᏂᏍᎦᏎᏍᏗ ᎠᏂᏏᏓᏁᎸ ᎠᎾᎵᏍᎩᏍᎬᎢ ᎾᎿ ᏏᏓᏁᎸ ᎬᏩᏁᏓᏍᏗ ᎪᎱᏍᏗ ᎠᏓᏴᏍᏕᏍᏗᏍᎩ ᎠᎴ ᎡᏍᎦ ᏯᏓᏛᏁᎯ ᏅᏬᏘ ᎤᏂᏅᏍᏕᏍᏗ. --- ᎤᎪᏛ ᎠᏕᎶᎰᎯᏍᏗ ᏲᏚᎵᎰ ᎯᎠ ᏎᏍᏗ ᏩᏟᏃᎮᏓ, 918- 378-4494 ᎠᎴ 918-838-8276.

--- ---
07/27/2012 08:34 AM
ᏓᏁᏆ, ᎣᎦᎵᎰᎻ. – Corey Still ᎤᎷᏨᎢ ᎦᏰᏉᏂ ᏁᎳᏚᏏᏁ ᎾᎿ ᏓᎵᏆ ᏫᏓᏩᏛᎯᏓ ᏔᎵ ᏯᏅᏓ ᎢᎪᎯᏓ ᎠᏂᎦᎵᏏᎢ. --- ᏣᎳᎩ ᎠᏰᎵ ᎠᏁᎳ ᏭᏂᎷᏤ ᎾᎿ ᎠᏂᎩᎵᏏᎢ ᎠᏂᏍᎬᏘ ᏔᎵᏍᎪ ᏔᎵᏁ ᏧᏂᎸᏫᏍᏓᏁᎯ ᏗᏟᏃᎮᏟᏙ ᎠᎴ ᎠᏕᎶᏆᏍᎩ. ᏓᏍᏕᎸᎯᏙᎲ ᎾᎿ “ᎨᏥᏅᏏᏓᏍᏗ ᎾᎿ ᏙᎯᎢ” ᎠᏂᎦᏖᏃᎵᏙᎲ ᎤᎾᏙᏢᏅ ᏂᏓᏳᎾᏂᎩᏓ ᏣᎳᎩ ᎠᏰᎵ ᎠᏂᎦᏖᏃᎵᏙᎯ ᏗᏂᏍᏕᎸᎯᏙ ᎠᎴ ᏧᎾᏘᏂᏙᎯ ᎨᏥᏅᏏᏓ ᏂᏓᏳᎾᏂᎩᏓ ᏣᎳᎩ ᎠᏰᎵ, ᎠᏂᎩᏚᏩ ᎠᎴ ᎤᏕᎵᎬ ᎠᏁᎯ ᎠᏂᏣᎳᎩ ᏂᎦᏓ ᎯᎠ ᏦᎢ ᎢᏧᎾᏓᏡᎦ ᏭᏂᎷᏤ ᏕᎭᎷᏱ ᏍᎩᎦᏚᏏᏁ ᎾᎿ ᎤᎾᎦᏖᏃᎵᏓᏍᏗ ᎠᏂᎩᎵᏏᎢ. --- ᎾᎿ “ᎨᏥᏅᏏᏓᏍᏗ ᎾᎿ ᏙᎯᎢ” ᎤᏂᎦᏖᏃᎵᏙᎴ ᎤᏂᏍᏓᏩᏛᏎ ᎤᏁᏙᎸ British Lt. Henry Timberlake ᎠᎴ ᏦᎢ ᎠᏂᏣᎳᎩ ᎤᏂᎬᏫᏳᎯ ᎾᎿ ᎦᎵᏆᏚ ᏯᎦᏴᎵ ᏑᏓᎵᏍᎪᏔᎵ ᏧᏕᏘᏴᏌᏗᏒᎢ ᏚᎾᏠᏎ ᎤᎾᏟᏃᎮᏔᏁ ᎤᎬᏫᏳᎯ ᏣᏥ ᏦᎢᏁᎢ ᎣᏍᏓ ᎠᎴ ᏙᎯ ᎢᏳᏅᏗ ᎾᎿ ᏔᎵ ᎠᏰᏟ ᏚᏙᏢᏒᎢ. --- “ᏂᎦᎵᏍᏗᏍᏊ ᎢᎸᏢ ᏱᏬᎩᎷᏥ ᏴᏫ ᏕᎬᏆᏓᏂᎸᎬᎢ ᎤᎵᎮᎵᏍᏗ ᏗᎬᏩᎾᏓᏅᏗ,” ᎠᏗᏍᎬ Still. “ᎣᏍᏓ ᎨᏒᎢ ᎾᎿ ᏫᎬᏪᏓᏍᏗ ᏄᎵᏍᏔᏅ ᎤᎦᎾᏮ ᎢᏗᏢ ᎠᏁᎲ ᎠᎴ ᎠᎩᏍᏆᏂᎪᏒ ᏥᎪᏩᏘᏍᎬ ᎢᎾᎨ ᎨᏒᎢ. ᏙᎯᏳ ᎨᏒ ᎤᏬᏚᎯ ᎠᎴ ᏥᎸᏉᏗᏍᎬ ᎦᎵᎡᎵᎬ ᎾᎿ ᎬᏇᏓᏍᏗ ᎠᎴ ᎬᎩᎪᏩᏛᏗ ᎨᏒ ᎾᎿ ᎦᎴᏂᏙᎲᎢ.” --- Still ᎠᏗᏍᎬ ᎾᎿ ᏗᎫᎪᏔᏅ ᎨᏒ ᏗᏘᏂᏙᎯ ᎨᏎ ᎯᎠ ᎠᏂᏣᎳᎩ ᎨᏥᏅᏏᏓ ᏩᏁᏙᎲᎢ. ᎠᏎᏃ ᎤᎩᏒ ᏗᏘᏂᏙᎯ ᎠᎴ ᏚᏄᏬᎥ ᎠᏂᏣᎳᎩ ᎪᎯᎩ ᏥᏓᏅᏄᏬᏍᎬᎢ, ᎬᏂᎨᏒ ᏂᏕᎬᏁᎲ ᎨᏥᏅᏏᏓ ᏣᎳᎩᎭ ᎬᏗ ᎠᎴ ᏚᏃᎩᏒ ᏗᏣᎳᎩ ᎾᎿ ᎠᏂᏲᏁᎦ ᎠᎾᏓᏩᏛᎯᏙᎯ. --- “ᏏᏊᏃ ᎦᎵᎡᎵᎬ ᎯᎠ ᎬᏆᏛᏛᏂ ᏯᏆᏛᏗᎢ. ᎦᏓᏅᏖᏍᎬ, ᏔᎵᏍᎪ ᏌᏊ ᏯᏆᏕᏘᏴᏓ, ᎡᎵᏊ ᎬᎩᏃᎮᏗ ᎾᎿ ᏩᏇᏙᎸ ᎦᏥᏩᏛᎯᏙᎸ ᎯᎠ ᏧᎾᏓᎴᏅᏓ ᎦᎸᎳᏗ ᎠᏂᏙᎾᎢ ᎠᏂᏴᏫ ᎾᎿᎢ,ᎦᏥᎵᏃᎮᏔᏅ ᎠᏮᏌ ᎠᎩᏬᏂᎯᏍᏗ ᎠᎴ ᎦᏥᏃᎯᏎᎸ ᏄᏍᏛ ᎠᏆᏛᏒ ᏄᏍᏛ ᎢᎩᎲ ᎢᎦᏛᏁᎵᏓᏍᏗ,” ᎠᏗᏍᎬᎢ. “ᏂᎦᏓ ᏕᎪᎦᏓᏂᎸᏨᎢ ᎠᎴ ᎤᎾᏓᏅᏘ ᎨᏒ ᏂᎬ ᎣᏤᏙᎲᎢ. ᎾᏍᎩᎾ ᏂᏓᎬᎴᏂᏍᎩ ᎶᏗ ᎠᏃᏎᎲ ᎤᎬᏫᏳᎯ ᏙᎦᏙᎵᏨ, ᎠᎴ ᎠᏂᏴᏫ ᎠᏁᏙᎲ ᏕᎦᏅᏅ, ᎾᏍᎩ ᎤᎾᏓᏅᏔ ᎾᏍᎩᏯᏊ ᏦᎦᎵ ᏧᏙᏥᏩᏖᎰᎶ ᎾᏍᎩᏯ ᎨᏒᎢ,” Still ᎧᏃᎮᏍᎬ ᎾᏍᎩ ᎤᏍᏆᏂᎪᏗᏴ ᎣᏣᏓᏩᏛᎯᏙᎲ ᎣᏤᏙᎲ ᎯᎠ Wilton House ᎤᎦᎾᏮ ᎧᎸᎬ ᎢᏗᏢ ᎨᏒ ᎾᎿ ᎠᏂᎩᎵᏏᎢ. ᎾᎿᏃ ᎤᏁᏙᎴ ᎠᏂᏣᎳᎩ ᎨᏥᏅᏏᏓ Ostenaco, Cunne Shote ᎠᎴ ᏬᏱ ᎤᎾᏓᏩᏛᎯᏙᎴ ᏔᎵᏧᏈ ᎯᎦᏍᎪ ᎾᏕᏘᏯ ᏥᎨᏎᎢ. --- “ᏝᏃ Ꮩ Ꮎ ᎠᏓᏁᎵᏮ ᎢᎦ ᎠᏍᏆᏂᎪᏍᏗ ᏱᎨᏎᎢ, ᎾᏍᎩᏂ ᏏᏓᏁᎸ ᎤᎾᏙᏢᎯ ᎠᏂᏁᎸ ᎾᏍᎩᏯ ᎠᎴ ᎤᏠᏯ ᎤᎵᎮᎵᏍᏗ ᏚᎾᏓᏅᏛ ᎾᎿ ᎣᏤᏙᎲ,” ᎠᏗᏍᎬᎢ. “ᎾᏍᎩ XVIII Earl of Pembroke, ᎾᎿ ᏏᏓᏁᎸ ᎤᎾᏙᏢᎯ ᎠᏂᏁᎸ ᎤᏓᎵᎢ ᎠᎴ ᎤᏁᏣ ᎠᎨᏳᏣ ᎤᎵᎮᎵᏍᏗ ᏗᎬᏩᎾᏓᏅᏗ ᏕᎪᎦᏓᏂᎸᏨᎢ ᎣᏤᏙᎯ ᎠᎴ ᎾᏍᎩᏊ ᎤᏂᎵᏍᎪᎸᏔᏅ ᎤᏤᏟᏓ ᎤᏙᏢᏒ ᎾᎿ ᎦᎵᏦᏕ ᎾᎿ ᏘᎢ ᎣᎦᏗᏔᏍᏗ ᏒᎯᏰᏯᏗᏢ.” --- ᏃᏣᎴᏫᏍᏔᏂᏒ, ᏣᎳᎩ ᏗᎦᏅᏏᏓ ᎪᎱᏍᏗ ᎠᏓᏁᏗ ᏓᏂᏁᎲᎢ ᎾᎿ ᏦᏥᏩᏛᎯᏙᎯ, ᎠᏠᏯᏍᏗ ᏧᏁᎦᎭ ᎠᎴ ᏗᏔᎷᏣ. Still ᎠᏗᏍᎬ ᎾᎾᎴᏫᏍᏔᏂᏒ ᎧᏁᏉᎬ ᎠᎩᎦᏙᎲᏍᎬ ᎤᏁᏙᎸ ᎤᎾᏓᏩᏛᎯᏙᎸ ᎠᏂᏣᎳᎩ ᏗᎦᏅᏏᏓ ᎾᎿ ᎦᎵᏆᏚ ᎢᏍᎪᎯᏧᏈ ᏑᏓᎵᏍᎪ ᏔᎵ ᏧᏕᏘᏴᏌᏗᏒᎢ ᎾᏗᎦᎵᏍᏙᏗ ᎤᏪᏙᎸ ᎾᎿ ᎠᏂᏣᎳᎩ ᏗᎾᏓᏘ.ᏙᎯ ᏚᎾᎳᏏᏂᏙᎸᎢ. --- “Ꮭ ᎪᎱᏍᏗ ᏙᎯᏳ ᎧᎵ ᎬᏕᎶᏆᏍᏗ ᏱᎩ ᏧᎾᏕᎶᏆᏍᏗ ᎬᏂ ᏱᏓᏩᏛᎯᏙᎸ ᏱᏪᏙᎸ ᎾᎿ ᏄᎵᏍᏔᏅᎢ. ᎠᎴᏗ ᎾᎿ ᏦᎢ ᎠᏂᏦᎢ ᎤᏂᎬᏩᏳᎯ ᏚᎾᎴᏅ ᏔᎵᏧᏈ ᎯᎦᏍᎪ ᎾᏕᏘᏯ ᏥᎨᏒ ᎾᎿ ᎠᏍᏆᏂᎪᎯᏍᏗ. ᎬᏃᏓᏊ ᎢᎦᎦᏛ ᏂᎦᎵᏍᏗᏍᎬ ᎾᎿ ᏪᏓᏍᏗ ᎠᎴ ᎠᎪᏩᏛᏗᎢ ᎯᎢᎾ ᏧᏓᎴᏅᏓ,” ᎤᏛᏅ Still. --- ᎢᎤᏂᎷᏣᏃ ᏗᎦᏅᏏᏓ ᏙᏧᏁᏅᏒ ᏕᎭᎷᏱ ᏔᎵᏍᎪᏦᎢᏁ, Still ᏚᏩᏛᎯᏙᎸ ᏧᎾᏕᎶᏆᏍᏗ ᎠᏂᎩᎵᏏᎢ ᏕᎧᏃᎯᏎᎲ ᏄᎵᏍᏔᏂᏙᎸ ᎠᎴ ᎢᏳᎾᏛᏁᎵᏓᏍᏗ ᎨᏒᎢ. --- “ᎬᏆᏂᎩᏍᏗ ᎨᏒ ᎦᎦᏥᏃᏎᏗ ᎠᏂᏴᏫ ᎤᏣᏘᎾ ᏚᏙᏢᏒ ᎠᏁᎯ ᎾᏍᎩ ᏂᎦᏍᏛ ᎠᎴ ᏥᏚᎾᏛᏏᏓ ᎾᏍᎩ Ꮭ ᏂᎦᏓ ᎠᎹᏱᏟ ᎠᏂᏴᏫᏯ ᎤᏂᏠᏱᎭ ᏱᎩ ᎠᎴ ᎾᏍᎩ ᏥᏓᏂᎪᏩᏘᏍᎪ ᎠᏓᏴᎵᏛᏍᎩᎢᎯ,” ᎠᏗᏍᎬᎢ. --- ᏗᏕᎶᏆᏍᎩ ᎦᎸᎳᏗ ᏧᎾᏕᎶᏆᏍᏗ ᎾᎿ ᎣᎦᎵᎰᎹ, Still ᎠᏗᏍᎬ Ꮟ ᏓᏕᎶᏆᏍᎬ ᎾᎿ ᎤᏁᏍᏗ Bachelor’s degree in Native American Studies ᎠᎴ ᏙᏛᏍᏆᏗ ᏓᏕᎶᏆᏍᎬ ᎾᎿ ᏔᎵᏯᎦᏴᎵ ᏦᎦᏚ ᎤᏕᏘᏴᏌᏗᏒᎢ. ᎤᏃᎮᎸ ᎤᏚᎵᏍᎬ Ꮟ ᎦᎸᎳᏗᏟᏴ ᎤᎪᏛ ᏧᏕᎶᏆᏍᏗ ᎾᎿ ᎤᏕᎵᎬᎧᎸᎬ ᏍᎦᏚᎩ ᏩᎦᎸᎳᏗᏴ ᏧᎾᏕᎶᏆᏍᏗ ᏓᎵᏆ ᎠᎴ doctoral ᎤᏂᏅᏗ ᎤᏚᎵᏍᎬ ᎤᏁᏍᏗ ᎤᏚᎵ Ꮟ ᎾᏩᏘᏍᎬᎾᏊ ᏧᎸᏫᏍᏓᏁᏗᎢ ᎾᎿ ᏗᏣᎳᎩ ᏗᏍᎦᏚᎩ ᏚᏙᏢᏒᎢ. --- Still ᎡᎵᏊ ᏄᎵᏍᏔᏅ ᏭᏪᏓᏍᏗ ᎠᏂᎩᎵᏏᎢ ᎾᎿ ᏣᎳᎩ ᎠᏰᎵ Foundation. --- “ᎯᎢᏃ ᎤᎾᏙᏢᎯ ᎢᎦ ᎬᎩᏍᏕᎸᎭ ᎾᎿ ᎦᎸᎳᏗ ᏧᎾᏕᎶᏆᏍᏗ ᏕᎦᏕᎶᏆᏍᎬ ᎠᎴ ᎯᎢᎾ ᏂᎬᏆᏛᏁᎸᎢ. ᎦᎵᎡᎵᎦ ᎯᎠ ᏂᎦᏓ,” ᎠᏗᏍᎬᎢ. ᎯᎢᎾ ᎾᏆᏛᏁᎸ ᎠᎩᎦᏙᎲᏒ ᎠᎩᏁᎳ ᎤᎪᏛ ᏫᏓᏩᎧᎾᏂᏓᏍᏗ ᎾᎿ ᎠᎴᏂᏓᏍᏗ ᎨᏒ ᎠᎭᏂ ᎡᎶᎯ. ᎠᎩᎦᏙᎲᏏ ᎤᏍᏆᏂᎪᏛ ᏧᏬᏚᎯ ᏚᏙᏢᏒ, ᎠᎩᎪ ᏧᏬᏚᏨ ᏗᏟᎶᏍᏔᏅᏅ ᏍᎪᎯᏧᏈ ᎤᎶᏒᏍᏓ ᎢᏧᏕᏘᏴᏓ ᎠᎴ ᎠᏇᏙᎸ ᎾᎿ ᏗᎩᎦᏴᎵᎨ ᏚᎾᎳᏏᏂᏙᎸᎢ….. ᎯᎠ ᏧᎨᏓ ᏛᎩᏍᏕᎸᎯ ᎤᎪᏓ ᎢᏤ ᎠᎩᎪᎲ ᎠᎴ ᏚᏳᎪᏛ ᏄᏍᏛ ᏄᎵᏍᏔᏂᏙᎸᎢ ᎾᏍᎩᏃ ᎢᏳᏍᏗ ᎠᎩᎦᏙᎲᏒ ᎤᎪᏛ ᎠᏆᏚᎵ ᏗᎩᎸᏫᏍᏓᏁᏗ ᎠᏆᎦᏎᏍᏙᏗ ᏂᏧᎵᏍᏔᏅᏍᏔᏅ ᎠᎴ ᏂᎦᎵᏍᏗᏍᎬ, ᏃᏊᎴ ᏣᎳᎩ ᎦᏬᏂᏍᏗ ᎠᎴ ᏗᏍᎦᏚᎩ.”

--- ---
07/20/2012 10:06 AM
ᏓᎵᏆ, ᎣᎦᎵᎰᎻ. – ᏣᎳᎩ ᎠᏰᎵ ᎠᏂᏴᎳᏯ ᏗᏂᏲᏟ ᏗᏂᏍᏕᎵᏍᎩ ᏚᎾᏛᏛᎾ ᎠᏂᏏᏴᏫ ᎾᏁᎵᏍᎬ ᎾᎿ ᏗᏂᏲᏟ ᏧᎾᎦᏎᏍᏙᏗ, ᎠᎴ ᏧᏂᏯᏅᏗ ᏗᏂᏲᏟ ᏍᏗᎢ ᎤᏁᏉᏣ ᏑᏕᏘᏴᏓ ᏂᏓᎬᎴᏂᏍᎩ, ᎠᏎᏃ ᎠᏟᎥᎵᏐ ᎤᎪᏓ ᎤᏚᎵᏓ ᎨᏒ ᎾᏍᎩ ᎤᎪᏙᎯᏍᏗ ᏏᏓᏁᎸ ᏗᎬᏩᏂᏯᏅᏗ ᏱᎩ ᏗᏂᏲᏟ. --- “ᏂᏓᏳᏓᎴᏅᏓ ᏧᏰᏉᏂ ᏔᎵ ᏯᎦᏴᎵ ᏌᏚ ᎤᏕᏘᏴᏌᏗᏒ ᎾᎿ ᏕᎭᎷᏱ ᏔᎵ ᏯᎦᏴᎵ ᏔᎳᏚ ᎤᏕᏘᏴᏌᏗᏒ ᎾᏍᎩᎾ ᎠᏎᎸ ᏅᎩᏍᎪ ᏦᎢ percent ᎤᏁᏉᏨ ᎾᎿ ᎪᏪᎵ ᏗᎧᎵᏏᏐᏗ ᏗᎧᎵᏏᏌᏅ ᏕᎦᎷᎬ ᎠᎴ ᏏᏅᏓ Ꮭ Ꮟ ᎤᎵᏍᏆᏛ ᏱᎩ,” ᎠᏗᏍᎬ ICW ᎤᏤᎵᏓ ᏧᎸᏫᏍᏓᏁᎯ Nancie Ross. --- Ross ᎠᏗᏍᎬ ᎾᏍᎩᎾ ICW ᎠᏁᎸᏗ ᎯᎠ ᏗᏂᏃᏣᏢᏍᎩ ᎾᏍᎩ ᏚᏁᏅᏒ ᎢᎬᏩᎵᏍᏙᏗ ᎠᏂᏣᎳᎩ ᏗᏂᏲᏟ ᎤᎧᏛᎪᏪᎵ ᎤᎦᏅᏓᏛ, ᎾᏍᎩ ᎤᏂᎩᏒ ᎠᏅᏱ ᏧᏁᎵᏁ. --- “ᎤᎧᏛᎪᏪᎵ ᎠᏁᎳ ᎡᎵᏊ ᎬᏩᏁᏅᏍᏓ ᎾᏍᎩ ᏚᏁᏅᏒ ᎾᎿ ᎠᏂᏣᎳᎩ ᏗᏂᏲᏟ ᎤᎧᏛᎪᏪᎵ ᎤᎦᏅᏓᏛ, ᎾᏍᎩᎾ ᏂᎦᏓ ᎤᏂᎪᏩᏛᏗ ᎤᎦᏅᏓᏛ ᎠᎴ ᏯᏅᏐᏅᏍᏔᏂ ᎾᎿ ᎠᎧᏂ. ᎠᎾᎵᏍᏓᏩᏗᏙ ᎾᏍᎩᎾ ᎤᏂᎸᏉᏛ ᎤᎦᏅᏓᏛ ᏯᏂᎦ ᏗᎨᏛᏍᏓ ᎤᏃᏢᏅ ᎾᎿ ᎤᎧᏛᎪᏪᎵ ᎤᎦᏅᏓᏛ ᎠᎴ ᎬᏩᏂᏃᎮᏓ ᏕᎨᏛᎢ,” ᎠᏗᏍᎬ Ross. “ᎾᏍᎩᎾ ᎨᏛ ᎪᏢᏅ ᎾᎿ ᎤᎧᏛᎪᏪᎵ ᎤᎦᏅᏓᏛ ᎧᏃᎮᏍᎩ ᎾᏍᎩᎾ ᏗᏂᏲᏟ ᏓᎾᎦᏎᏍᏗᏍᎪ ᎠᎴ ᏧᏂᏯᏅᏓ ᎤᎾᏙᏢᎯ ᎤᎦᎵᏍᏗ ᎧᏕᎬ.” --- ᎤᏛᏅ ᎤᎦᏅᏓᏛ ᎾᏍᎩ ᏗᎪᏪᎵ ᎫᏓᎸᎢ ᎾᎿ www.cherokeekids.org ᎠᏏᎳᏕᏫᏒ ᎾᏍᎩ ᎤᎪᏛ ᎧᏃᎮᏍᎩ ᎾᎿ ᎤᏙᏢᏒ, ᎾᏍᎩ ᏯᏛᏅ ᎾᎿ ᎠᏏᎳᏕᏫ ᎠᏓᏛᏗ ᎾᏍᎩ ᎤᎵᏍᎬᏓ ᎢᏳᏅᎾ ᎾᏍᎩ ᎬᏩᏂᏴᏍᏗ ᎠᏂᎳᏕᏫᏒᎢ. --- “ᎾᏍᎩᎾ ᏓᏏᎳᏕᏫᏒ ᎧᏃᎮᏗ ᎠᏂᎩᏍᎦ ᏗᏑᏰᏓ ᎠᏂᏴᏫᏯ ᏗᏂᏲᏟ ᏗᏂᏍᏕᎵᏍᎩ ᏧᏂᎸᏫᏍᏓᏁᎯ, ᎾᏍᎩᎾ ᏗᎾᏛᎪᏗᏍᎩ ᎾᏍᎩᎾ ᎤᎵᏍᎬᏓ ᎤᏂᏰᎸᎭ,” ᎠᏗᏍᎬ Ross. --- ICW ᎤᏙᎯᏳᏔᏅ ᎪᏪᎵ ᎤᏂᎾᎢ ᎾᎿ ᎠᏁᎯᏯ ᎠᎹᎵᎧ ᏏᏓᏁᎸ ᎣᎦᎵᎰᎻ ᎠᎴ ᎤᏜᏗᏢ ᏗᏍᎦᏚᎩ ᏚᏙᏢᏒ ᎾᏍᎩ ᎤᎾᏛᏅᏫᏍᏓ ᎤᏂᏍᏕᎸᏗ ᎠᏲᏟ ᎤᏂᏍᏆᏂᎪᏙᏗ ᎾᎿ ᏣᎳᎩᎯ ᎠᏰᎵ.

--- ---
07/17/2012 11:20 AM
ᎦᎴᎼᎢ, ᎣᎦᎵᎰᎻ. – ᏗᏂᏃᎩᏍᏗᏍᎩ ᎤᎾᏓᏡᎬ ᎯᎠ ᎢᏳᏍᏗ ᏧᎾᏙᎩᏓ ᎠᏂᏟᎾ ᎾᎿ ᏫᎵ ᏓᎾᏁᎶᎲᏍᎦᏍᏗ ᎦᏱᏉᏂ ᏔᎵᏍᎪ ᏧᏁᎵᏁ ᎾᎿ ᏣᎳᎩ ᎧᏏᏃᎢ, Will ᎳᏥ ᎡᎳᏗᎢᎦᎵᏍᏗᏍᎩᎢ ᎾᎿ ᎩᏟ ᏔᎷᎩᏍᎩ ᏌᎷᏂ. --- ᏌᏚ ᎢᏯᏂ ᎠᏁᎳ ᏗᏂᏃᎩᏍᏗᏍᎩ ᎠᏲᏓᏝᎲ ᏐᏁᎳ ᎠᏟᎢᎵᏒ ᏓᎾᏁᎶᎲᏍᎬᏍᏗ ᏧᏂᎸᏉᏗ ᏧᎾᏛᎪᏗ ᎤᎪᏛ ᎾᏃ ᏔᎵᏍᎪ ᎯᏍᎩ ᏗᏠᏗ ᏧᏃᏢᏅ, ᎠᏠᏯᏍᏗ ᎨᎳᏊ ᎢᏴ ᏧᏂᎸᏉᏔᏅ “ᎪᏪᎵ ᎾᏍᎩ ᏣᏂ ᎡᏙᎯ ᎤᎪᎵᏰᏗ” ᎠᎴ ᎦᏅᏅ ᏑᏓᎵᏍᎪ ᏑᏓᎵ.” --- ᏐᏁᎳ ᎢᏳᏩᎪᏗ ᎤᏂᎩᏓ Grammy ᎠᏌᏍᏛ ᎤᎾᏓᏢᎩ ᎾᏍᎩ ᏂᎬᎾᎢᏐ ᎠᏁᏙᎵᏙᎰᎢ, ᏓᏂᏃᎩᏍᏗᏍᎪ, ᏓᎾᏓᏁᏤᎰ ᎠᏂᏐᎢ ᏗᏂᏃᎩᏍᏗᏍᎩ ᎠᎴ ᎠᏁᎳᏗᏙᎰ ᎾᎿ ᏐᏕᏘᏴᏓ ᎢᏳᏓᎵ ᏗᏍᏆᎸᎯᏙᎲ ᎾᏍᎩ ᎨᎦᎵᎡᎵᏍᏗ ᏗᏂᏃᎩᏍᏗᏍᎩ ᎠᏁᎳ Ray Benson’s mentor, Bob Wills, ᎠᎾᏗᏍᎬ ᎾᏍᎩ ᏣᎳᎩ ᎠᏰᎵ ᏗᎦᎸᏫᏍᏓᏁᏗ ᎤᎾᎦᏎᏍᏗᏍᏕᎦ. --- “ᎾᏍᎩᎾ ᏫᎵ Ꮭ ᎬᏂᎨᏒ ᏱᏂᎦᎵᏍᏗ ᎾᏍᎩ ᎠᏂᏍᎦᏃᎶᎬ ᎾᏍᎩ ᏅᎩᏍᎪ ᎾᏕᏘᏯ ᏅᏁᏙᎵᏙᎰ ᏅᏃᎯ ᎤᎾᏕᏛ ᎠᎾᎢᏒᎢ, ᎠᎴ ᎣᏍᏓ ᏅᏫᏍᏙ ᎤᏂᏰᎸᏐ ᏚᎾᏓᏅᏓᏗᏍᏗᏍᎪ ᎾᎿ ᎦᏅᏅ ᏑᏓᎵᏍᎪ ᏑᏓᎵ,” ᎤᏂᏃᎮᎸᎢ ᏍᎦᏚᎩ. --- ᎾᏍᎩ ᏓᏂᏃᎩᏍᏗᏍᎬ ᎠᏎᏊᎢ. WRD ᎤᏙᏢᏒ ᏦᎢ ᎢᏳᏟᎶᏓ ᎧᎸᎬ ᎾᎿ ᎦᎴᎼᎢ ᎾᎿ ᎤᏔᎾ ᎦᏅᏅ ᏔᎵᏍᎪ ᎪᏪᎵ. ᎤᎪᏛ ᎠᏕᎶᎰᎯᏍᏗ ᏲᏚᎵ, ᏪᏓᏍᏗ www.cherokeestarrewards.com ᎠᎴ ᎯᎠ ᏎᏍᏗ ᎬᏙᏗ ᏩᏟᏃᎮᏗ 919-283-8800.

--- ---
07/13/2012 03:24 PM
Denver – ᏗᏍᏕᎸᏗ ᏂᎬᎾᎢᏎᏍᏗ ᎾᎿ Nissan Corporate ᏓᎾᏕᎶᏆᏍᎬ ᎤᏅᏔᏂᏓᏍᏗ Nissan North America Inc. ᏓᏂᎲᏍᎪ ᎯᎦᏍᎪ ᏯᎦᏴᎵ ᎾᎿ ᎠᎹᎵᎧ ᎠᏂᏴᏫᏯ ᎦᎸᎳᏗ ᏧᎾᏕᎶᏆᏍᏗ ᎤᏅᏙᏓ. --- “Nissan ᎪᎵᎪ ᎾᏍᎩ ᎢᎦ ᎤᎵᏍᎨᏓ ᎨᏒ ᏗᎦᏓᎴᏅ ᎠᎴ ᎾᎿ ᎤᎾᏙᏢᏒ ᎤᎾᏚᏓᎸ ᎠᏂᏍᏕᎵᏍᎬ ᏧᎾᏕᎶᏆᏍᏗ ᎠᎹᏰᏟ ᏫᏚᏳᎪᏗᎢ,” Robert Wilson, Nissan’s ᎧᏁᏥᏙ ᎾᎿ ᏧᏓᎴᏅᏓ ᎠᎴ ᏗᎦᏁᏍᎦ, ᎤᏛᏅᎢ. “ ᎣᏣᎵᎮᎵᎪ ᏙᏥᏍᏕᎵᏍᎬ ᎾᎿ ᎠᏁᎯᏯ ᏗᎾᏕᎶᏆᏍᎩ ᎾᎿ ᏦᎩᏅᏅ ᏧᎾᏕᎶᏆᏍᏩᏙᏗ ᎤᎾᏙᏢᎯ, ᎤᏙᎦ ᎤᏅᏐ ᎾᏍᎩ ᎤᏅᏙᏗ ᎤᎾᏕᎶᏆᏍᏙᏗ ᎤᎾᏟᏂᎪᎯᏍᏗ ᎾᎿ ᏍᎦᏚᎩ ᎠᎴ ᎤᏙᎷᏩᏛᏗ ᏧᎾᏕᎶᏆᏍᏙᏗ.” --- ᎯᎠ ᎤᎾᏙᏢᎯ ᎤᎾᏛᏅᎢᏍᏙ ᏓᎾᏕᎶᏆᏍᎬ ᎤᎾᏈᏴᎯᏓᏍᏙᏗ ᎠᏁᎯᏯ ᏗᎾᏕᎶᏆᏍᎩ ᏓᎾᏕᎶᏆᏍᎬ ᎠᏂᎳᏍᏓᎸ ᎦᎸᎳᏗ ᏧᎾᏕᎶᏆᏍᏗ ᎠᎴ ᏃᏊ ᎠᏁᏙᎯ ᏧᏂᎸᏫᏍᏓᏁᎯ ᎾᎿ ᏧᎾᏕᎶᏆᏍᏗ ᎪᎯᏓ. ᎾᏍᎩ ᎠᏤᎲᏍᏔᏅ ᎠᏕᎳ ᏓᏂᎩᏍᎬ ᏳᏂᏍᏕᎳ ᏗᎾᏕᎶᏆᏍᎩ ᎠᎾᎦᏎᏍᏗᏍᎬ, ᎾᎿ ᏩᎦᎸᎳᏗᏴ ᎤᏕᎶᏆᏍᏗ ᎢᏳᏍᏗ ᎤᎾᎦᏎᏍᏛᎢ ᎠᎴ ᎠᏕᎳ ᎠᏙᏢᏍᎩ ᏚᏙᏢᏒ ᎣᏍᏓ ᎢᏳᎵᏍᏔᏂᏓᏍᏗ, ᎤᏠᏯᏍᏗ ᎬᏂᎨᏒ ᎢᎬᏁᎯ ᎢᏳᏍᏗ ᏂᎦᎵᏍᏔᏅᏍᎬᎢ, ᎠᏕᎳ ᎾᎾᎵᏍᏗᏍᎬ ᎧᏃᎮᏍᎦ, ᎤᏂᎾᏗᏅᏗ, ᎤᏂᏩᎯᏍᏗ, ᏴᏫ ᎢᏳᎾᏛᏁᎵᏓᏍᏗ, ᏗᏟᏃᎮᏟᏓᏍᏗ, ᏴᏫ ᏗᎧᏃᏎᏍᏗ, ᎠᎴ ᏧᎾᏓᏛᎪᏙᏗ ᎤᏙᏢᏗᎢ ᏓᎾᏟᏃᎮᏟᏙᎲ, --- “Nissan ᏓᏍᏕᎵᏍᎪ ᎠᏁᎯᏯ ᎠᎹᎵᎧ ᏗᎾᏕᎶᏆᏍᎩ ᏧᏄᎪᏙᏗ ᎠᎾᏓᏅᏖᏍᎬ ᎠᎴ ᎢᎿᎾᏛᏗ ᏧᏂᏍᏆᏗᏍᏗ ᎦᎸᎳᏗ ᏧᎾᏕᎶᏆᏍᏗᎢ,” AICF ᎤᎬᏫᏳᎯ ᎠᎴ CEO Richards B. Willians ᎤᏛᏅᎢ. “ᏩᏙ ᎾᏍᎩ ᎠᎾᎵᏍᎪᎸᏗᏍᎬ ᏧᎾᏕᎶᏆᏍᏙᏗ ᎤᎾᎦᏎᏛᎢ ᎾᎿ ᎠᏕᎶᏆᎥ, ᎬᏔᏂᏓᏍᏗᎢ, ᏙᏓᏗᎪᎯ ᎠᏂᏤ ᎠᏁᎯᏯ ᏗᎾᏓᏘᏂᏙ ᎾᎿ ᎤᎵᏍᎨᏓ ᏂᏚᏍᏗᏓᏅ ᏗᏍᎦᏚᎩ.” --- ᎤᎾᏙᏢᏒ ᏗᎧᎵᏏᏐᏗ ᎠᏎ ᎾᏍᎩ 2.5 ᎣᎾᎢ ᎢᏳᎵᏍᏙᏗ ᎾᎿ ᏓᏕᎶᏆᎥᎢ, ᎾᏍᎩ ᎨᎳ ᎬᏴᏍᏗ ᏗᎬᏕᎶᏆᏍᏗ ᎦᎸᎳᏗ ᏧᎾᏕᎶᏆᏍᏗᎢ ᎠᎴ ᎬᏂᎨᏒ ᎢᎬᏗ ᏗᎬᏓᏘᏅᏍᏗ ᎨᏒ ᎠᎴ ᏦᎯᏳᎯᏍᏓ ᎠᎹᎵᎧ ᎠᏂᏴᏫᏯ ᏗᏍᎦᏚᎩ. ᎤᎪᏛ ᏲᏚᎵ ᎠᏕᎶᎰᎯᏍᏗ, ᎠᎭᏂ ᏪᏓᏍᏗ www.collegefund.org.

--- ---
07/09/2012 08:19 AM
ᏗᎦᎳᏫ ᏧᏍᎪ, ᎣᎦᎵᎰᎻ. – ᎾᎿ ᎾᏂᎪᏩᏘᏍᎬᎾ ᎨᏒ, ᎠᏂᏴᏫ ᎠᎾᏨᎲᏍᎪ,” ᎤᏪᏘ ᎦᎸᏉᏗ ᎪᏪᎵ ᎪᏪᎳ Proverbs 29:18. ᎪᏪᎳ ᎦᎸᏉᏗ ᎪᏪᎸ ᎤᏍᏗ ᎤᏓᏡᎬ Ꭲ ᏅᏗᎦᎵᏍᏙᏗ ᏗᎦᏢᏫ ᏧᏍᎪ ᏗᎾᏓᏬᏍᎩ ᏧᏂᎳᏫᏍᏗ ᎾᎿ ᎠᏆᏅᎩᏱ ᏍᎦᏚᎩ ᎤᏛᏏᏓ ᏂᏓᎬᏩᏓᎴᏅᏓ ᏐᏁᎳᏚ ᎢᏍᎪᎯᏧᏈ ᏑᏓᎵᏍᎪ ᏦᎢ ᎤᏕᏘᏴᏌᏗᏒᎢ. --- Sue Maupin, ᏧᏂᎳᏫᏍᏗ ᎨᎳᏗᏙ ᎠᎴ ᏣᎳᎩᎯ ᎠᏰᎵ ᎨᎳ, ᏗᎦᎳᏫᏥᏙ ᎾᎿ ᏧᏂᎳᏫᏍᏗ ᏅᎩᏍᎪ ᏐᏁᎳ ᏧᏕᏘᏴᏓ. ᎤᏥᏃ, Narcie Cochran, ᎤᏁᎳᏫᏎᎸ ᎤᏓᎴᏅᏗ ᏧᏂᎳᏫᏍᏗ ᎾᎿ ᏂᎦᏓ ᏧᏂᎳᏫᏥᏓᏍᏗ ᎠᎴ ᎾᎠᏂᎨᏍᏗ ᏚᏁᏅᏒᎢ. --- “ᎪᎱᏍᏗ ᏧᏂᏍᏙᏔᎾ ᎯᎠ ᎤᎦᏔ ᎤᏛᏌ ᎠᏓᏅᏖᏍᎬᎢ,” ᎠᏗᏍᎬ Maupin. “ᎨᎵᏍᎬᏃ ᎤᏁᎳᏅᎯ ᎤᏟᏃᎮᏔᏁ ᎤᏓᎴᏅᏗ ᏧᏂᎳᏫᏍᏗ ᎢᎸᏢ ᎠᎭᏂ.” --- ᏃᏊᏃ Narcie ᎠᎴ ᎤᏰᎯ George, ᏃᎴᏍᏊ Ike ᎠᎴ Lou Postoak, ᎤᎾᎴᏅᎲᎠᏃᏢᏍᎬ ᏧᏂᎳᏫᏍᏗ ᎾᎿ ᏗᎦᎳᏫ ᏧᏍᎪ ᏓᏁᎲᎢ. ᎤᎾᎴᏅᎲ ᎾᎿ ᎬᏥᏅᏏᏓ ᎨᏒ ᎾᎿ ᎢᏳᏩᏏ ᏗᎾᏓᏬᏍᎩ ᏧᏂᎳᏫᏍᏗ KenwoodᎢ, ᎾᏍᎩᎾ ᎤᏂᏍᏕᎵᏍᎩ ᏣᎳᎩ ᎦᏅᏏᏓ. ᎠᏎᏃ ᏐᏁᎳᏚ ᎢᏯᎦᏴᎵ ᏑᏓᎵᏍᎪ ᏦᎢ ᎤᏕᏘᏴᏌᏗᏒ, ᏓᏂᎳᏫᎨ ᎠᎴ ᏙᏓᏆᏍᎬ ᏓᎾᏕᎶᏆᏍᎬ ᎤᏓᎴᏅᎲ ᎾᎿ Postoak ᎠᏂᏁᎸᎢ. ᎾᎯᏳ ᏥᎨᏒ ᏦᏍᎪ ᏌᏊ ᎾᏂᎥ ᎠᏁᎳᏗᏙᎯ. --- ᏐᏁᎳᏚ ᎢᏍᎪᎯᏧᏈ ᏕᏓᎵᏍᎪ ᏅᎩ ᏧᏕᏘᏴᏌᏗᏒ, ᏧᏂᎳᏫᏍᏗ ᎨᎳᏗᏙ Curly Turtle ᎤᎵᏍᎪᎸᏔᏅ ᏔᎵ ᎢᏳᏟᎶᏓ ᎦᏙ ᎾᏍᎩ ᏌᏊ ᎧᏅᏑᎵ ᏧᏂᎳᏫᏍᏗ ᎤᎾᏁᏍᎨᎲ ᎠᏰᏟ ᏔᎵ ᏧᏍᎦ ᏕᏡᎬᎢ, ᎤᏂᏁᎸ ᏚᏃᏍᏔᏅ ᏧᏂᎳᏫᏍᏗ ᏗᎦᎳᏫ ᏧᏍᎪ ᏚᏃᎥ. ᎾᏍᎩ ᎢᎬᏅᏒ ᏗᎦᏅᏏᏓ ᎠᏂᎾ ᎾᎿ ᎬᎾᏕᎾ ᏗᎾᏓᏬᏍᎩ ᎠᏂᏅᎢ ᎬᏩᏂᏍᏕᎸᎲ ᎠᏁᏍᎨᏓ ᎯᎠ ᏧᏂᎳᏫᏍᏗ ᏕᎬᏩᏂᏁᎸ ᏌᏊ ᏯᎦᏴᎵ ᎢᏕᎸ ᎤᎾᎴᏅᏙᏗ. --- ᎾᎿ ᏐᏁᎳᏚ ᎢᏍᎪᎯᏧᏈ ᏑᏓᎵᏍᎪ ᏑᏓᎵ ᎤᏕᏘᏴᏌᏗᏒ, ᏧᏂᎳᏫᏍᏗ ᎤᏓᎴᏅᎲ ᎠᏁᎳᏗᏙᎲ ᏣᎳᎩ ᏗᎾᏓᏬᏍᎩ ᏗᎵᏍᏗᎢ. ᎧᏁᏉᏓ ᎾᎿ ᎤᏂᏅᏑᎳᏅ ᎣᏂᏴ ᎬᏩᏂᏍᏕᎵᏍᎬ ᎢᎬᏱ ᏗᎾᏓᏬᏍᎩ ᏧᏂᎳᏫᏍᏗ ᎾᎿ ᎢᎪᏓ ᎦᏅᎯᏓ, ᎣᎦᎵᎰᎻ. ᏄᏂᏫᏎᎸᏃ ᎯᎠ ᎤᎾᏕᎶᏆᏍᏗ ᎪᏯᏛ ᎾᎿ ᏙᏓᏆᏍᎬ ᏗᎾᏕᎶᏆᏍᎩ ᏧᎾᏕᎶᏆᏍᏗᎢ. --- “ᎾᏍᎩᏯ ᎦᎳᏅᏛ ᎨᏒ ᏓᏓᏂᏴᏗᏍᎬ ᎾᎿ ᏧᎾᏕᎶᏆᏍᏗ ᎠᏓᏁᎸ ᎠᎴ ᏌᏊ ᎧᏅᏑᎵ ᎠᏓᏁᎸ ᏧᏂᎳᏫᏍᏗᎢ, ᎠᎴ ᎾᎿ ᏂᏓᏳᏓᎴᏅᏓ ᎤᏛᏒ, ᎦᎾᏑᎦᎸ ᏙᎩᏲᏍᏔᎾ, ᏙᏥᏁᏉᏍᎬ ᏐᎢ ᎣᏦᏯᏛᏍᎬ,” ᎠᏗᏍᎬ Maupin. --- ᎪᎯ ᏥᎩ ᎾᎿ ᏕᎧᏅᏑᎸ ᎠᏁᎳᏗᏙ ᏓᎾᏕᏲᎲᏍᎪ ᏗᏣᎳᎩ ᎦᏬᏂᎯᏍᏗ ᎾᎿ ᎤᎾᏚᎵᏍᎩ ᎤᎾᏕᎶᏆᏍᏗᎢ. ᎠᏁᎳᏗᏙ ᎾᏍᏊ ᏗᏣᎳᎩ ᏓᏂᏃᎩᏍᎪ ᎯᎿ ᏓᏂᎳᏫᎬᎢ. --- ᎾᎿᏃ ᏧᏂᎳᏫᏍᏗ ᏧᏃᏯᏛᏅ ᎾᎿ ᏧᎾᏕᏲᏗ, ᏏᏊ ᎤᏛᏌ ᎤᏂᏁᏉᎠ ᎤᎾᎵᏍᏓᏴᏗ ᎠᎴ ᏧᏂᎸᏫᏍᏓᏁᎯ ᏧᏂᏴᏍᏗ ᎠᎴ ᎧᏁᏉᏓ ᏧᏂᎳᏫᏍᏗᎢ. --- “ᏂᎦᏓ ᎪᎱᏍᏗ ᎣᏍᏓ ᏒᎵᏍᏔᏅᏒ ᎢᏳᎵᏍᏙᏗ ᏄᎵᏍᏔᏅ ᎠᎴ ᏣᏅᏔ ᎤᏁᎳᏅᎯ ᎣᏏ ᎤᏰᎸᏅᎢ ᎨᏐ, ᎾᏍᎩᏃ ᏂᎦᎥ ᏳᏓᎴᏅᎭ ᎣᏍᏓ ᏂᎦᎵᏍᏗᏍᎬ,” ᎠᏗᏍᎬ Maupin. --- ᎪᎯ ᎢᎦ, ᏧᏂᎳᏫᏍᏗ ᏂᎪᎯᎸ ᎠᎢ ᎾᏍᏊ ᎾᎥ ᏄᎾᏓᎸ ᎠᎴ ᎠᏉᎯᏳ ᎤᏟᏂᎩᏓ ᎨᏒ ᎠᏓᏙᎵᏍᏗ. --- “ᎩᎶ ᎠᏓᏙᎵᏍᏗ ᏳᏔᏲᏟ, ᎣᏥᏅᏍᎪ ᎾᎿ ᎠᎾᏓᏙᎵᏍᏗᏍᎩ ᏓᏚᏓᏕᏫᏍᎪ ᏂᎦᏯᎢᏐ ᏂᎦᎵᏍᏗᏍᎪ ᎠᎾᏓᏙᎵᏍᏗᏍᎬ. ᏃᏅᏛᎾᏃ ᎨᏐ ᎢᏳᎾᏣᏍᏈᏍᏗ ᎠᏂᏴᏫ ᎠᎾᏓᏙᎵᏍᏗᏍᎪ ᎾᏍᎩ ᎠᏔᏲᏢᎢ. ᎢᎦᏃ ᎣᏍᏓ ᎨᏐ ᎠᎪᏩᏛᏗ ᎤᏁᎳᏅᎯ ᏚᎸᏫᏍᏓᏁᎲᎢ,” ᎠᏗᏍᎬᏃ ᏗᎦᎳᏫᏥᏙ Karen Bryant. --- Bryant ᏕᎦᎳᏫᏥᏙᎰ ᎾᎿ ᏗᎦᎳᏫ ᏧᏍᎪ ᏗᎾᏓᏬᏍᎩ ᏧᏂᎳᏫᏍᏗ ᏦᏍᎪᎯ ᎾᏕᏘᏯ ᎬᏩᎴᏅᏓ. --- “ᎢᎦ ᎦᎵᎡᎵᎪ ᎨᎳᏗᏙᎲ ᎠᎭᏂ ᏧᏂᎳᏫᏍᏗ. ᎠᏆᏛᏒ ᏏᏓᏁᎸ ᎾᎿ ᎢᎪᏗ ᎦᏅᎯᏓ (ᏗᎾᏓᏬᏍᎩ ᏧᏂᎳᏫᏍᏗ ᎾᎥ ᎢᎪᏓ ᎦᏅᎯᏓ, ᎣᎦᎵᎰᎻ.) ᎠᎴ ᏗᎦᎳᏫ ᏧᏍᎪ ᏂᎦᏓ ᎦᎴᏂᏙᎲ ᎠᎴ ᎠᏆᏅᏔ ᎠᎭᏂ ᎠᏆᏓᏍᏗ ᎨᏒᎢ,” ᎤᏛᏅᎢ. “ᏗᎾᎵᎲᎵᎦ ᎠᏂᎷᎬ ᎠᏂᎧᎻᏗ ᎾᏍᎩ ᎣᏍᏓ ᎾᎾᏛᏁᎰ ᏴᏫ ᏓᏂᎷᎬ ᏓᏂᏲᎵᎰ ᎤᏓᏅᏔ ᏓᎾᏟᏃᎮᏗᏍᎪ ᏚᏁᏅᏒᏊ ᎢᏳᏍᏗ. ᎾᏍᎩᎾ ᎤᏠᏯ ᎠᎵᏍᏓᏴᏗ ᎠᏂᎧᎻᏗ. ᎣᏣᏁᎸᏗᏍᎪ ᎪᎩᏩᏛᎯᏙ ᎠᎴ ᎠᏁᎳᏗᏙ ᎤᎾᏂᎩᏍᏗ ᏧᏂᏍᏉᏟ ᎧᎵ ᎠᎴ ᎣᏍᏓ ᎤᏂᏰᎸᎯ.” --- ᎾᎠᎩᎾ ᎣᏣᎵᏍᏓᏴᎲᏍᎪ ᏂᎪᎯᎵ ᏙᏓᏆᏍᎬ, ᏧᏂᎳᏫᏍᏗᏃ ᎤᏂᎭ ᏌᏊ ᎢᏓᏅᏖᏗ ᎣᏣᎵᏍᎪᎸᏗᏍᎪ, ᎾᎿ ᏗᏂᏲᏟ ᎠᏂᎩᏏᏙᎰ ᏧᏂᏁᏗ ᏣᎳᎩ ᏗᎦᏅᏏᏓ ᎠᏂᏏᏓᏁᎸ ᎤᎾᏂᎩᏓ ᏩᏁᏙᎲ Indonesia. ᏧᏂᎳᏫᏍᏗᏃ ᎤᏠᏯ ᎢᎦ ᎣᏣᎵᏍᎪᎸᏗᏍᎪ ᏗᏂᏲᏟ ᎤᏂᏟᏌᏅᎢ. ᏗᎦᎳᏫ ᏧᏍᎪ ᏗᎾᏓᏬᏍᎩ ᏧᏂᎳᏫᏍᏗ ᎾᏍᏊ ᏓᏂᏍᏕᎵᏍᎪ ᎠᎴ ᎠᎾᎵᏍᎪᎸᏗᏍᎪ ᎾᎿ ᎠᏂᏐᎢ ᏚᎰᏢᏒ ᎠᎴ ᏗᎦᏅᏏᏓ ᎤᏣᏘᎾ ᎤᎾᏂᎩᏓ. --- ᎪᎦ ᎨᏒ, ᏧᏂᎳᏫᏍᏗ ᎤᏂᏍᏆᎸᎡᎰ ᏑᏕᏘᏴᏓ ᏳᏓᎵ ᎣᏣᏓᏁᎰ, ᎾᏍᎩᎾ ᏗᏂᎳᏫᏥᏙ ᎠᎴ ᎠᏂᏴᏫ ᏓᏯᏗᏝ ᎠᏁᎭ ᏧᏂᎳᏫᏍᏗ ᎠᎾᎵᏍᎪᎸᏗᏍᎪ ᏧᏓᎴᏅᏓ ᎪᎱᏍᏗ ᏯᏛᎾ ᏗᎾᏬ ᏱᎩ, ᎦᎵᏦᏕ ᎬᏔᏅᏙᏗ ᎠᎴ ᏗᏂᏲᏟ ᏧᎾᏁᎸᏙᏗ ᎾᎿ ᏏᏓᏁᎸ ᎠᎴ ᏚᎾᏙᏢᏒᎢ. --- ᎾᏍᎩ ᏧᏂᎳᏫᏍᏗ ᎾᏍᏊ ᏑᏕᏘᏴᏓ ᎢᏳᏓᎵ ᎤᏂᏍᏆᎸᎡᎰ ᏙᎯ ᎠᏁᏙᎯ ᎪᏪᎳ ᏗᎦᎸᏉᏗ ᏧᎾᏕᎶᏆᏍᏗᎢ. --- “ᎢᎸᏍᎦ ᎾᏕᏘᏯ ᏃᏊ ᎣᏍᏓ ᏙᎦᏓᏃᏣᎶ ᎾᏍᎩᎾ ᎤᏍᏆᎸᏗ ᏙᎯ ᎠᏁᏙᎯ ᎪᏪᎳ ᏗᎦᎸᏉᏗ ᏧᎾᏕᎶᏆᏍᏗ ᏱᎩ,” ᎠᏗᏍᎬ Bryant. --- “ᎣᏥᎲᏍᎪ ᏙᏣᏕᎶᏆᏍᎬ ᎾᎿ ᏧᎾᎵᏍᏓᏴᏓ ᎠᎴ ᏙᏯ ᏱᎩ ᎾᏗᎦᎵᏍᏙᏗ Ꮭ ᎡᎵ ᏱᏂᎬ ᏳᏝᏅᏓ ᎦᎵᏦᏕ ᎤᏂᏣᏍᏈᏍᏓ ᎠᏂᏴᏫ. ᎠᏎᏃ ᎣᏍᏓ ᎨᎵᏍᎪᎢ. ᎣᎦᏚᎵᏍᎪ ᏧᎾᏔᏂ ᎠᎴ ᏗᏂᏲᏟ ᎤᎾᏚᎵᏗ ᏧᏂᎳᏫᏥᏓᏍᏗᎢ.” --- ᎤᎳᎪᎲᏍᏗ, ᏧᏂᎳᏫᏍᏗ ᎣᏣᎵᎮᎵᎨᏍᏗ ᎯᎦᏍᎪ ᎾᏕᏘᏯ ᎦᏲᎦᎴᏅᏓ, ᎢᏳᏍᏗ Maupin ᎠᎵᎮᎵᎬᎢ. --- “ᎾᏍᎩ ᎤᏁᎳᏅᎯ ᎤᎪᎭ ᎾᏍᎯ ᎯᎠ ᎢᏳᎵᏍᏙᏗᎢ. ᎾᏍᎩ ᎠᎭᏂ ᎤᏚᎵᏍᎬ ᏦᎩᎳᏫᏥᏓᏍᏗᎢ,” ᎠᏗᏍᎬᎢ. ᏙᎯᏳᏃ ᏧᏓᎴᏅᏓ ᎣᎩᎦᏛᎴᏏᏙᎳ, ᎠᏎᏃ ᎤᏁᎳᏅᎯ ᎣᎩᏙᎵᎪ ᎣᎩᎦᏛᎴᎯᏍᏗᏍᎪ.”

--- ---
07/03/2012 10:22 AM
ᏓᎵᏆ, ᎣᎦᎵᎰᎻ.– ᏂᏓᎬᏩᏓᎴᏅᏓ ᎾᎿ ᏗᎵᎪᏓ ᎨᏒ ᏣᎳᎩ ᎠᏰᎵ ᏗᎦᎸᏫᏍᏓᏁᏗ ᎠᏁᎳ ᎠᎴ ᎠᏙᏢᏍᎬᎢ, ᎾᎿ ᏣᎳᎩ ᎠᏰᎵ ᎤᎵᎫᏍᏛᏛ ᎾᎿ ᏕᎭᎷᏱ ᏥᎧᎸ ᎤᏍᏆᎸᎡᎸ ᏣᎳᎩ ᏩᎦᎸᎳᏗᏴ ᏧᎾᏕᎶᏆᏍᏗ ᎤᎾᏛᏅᎢᏍᏙᏗ ᎤᎾᏕᎶᏆᏍᏗ, ᎾᏍᎩᎾ ᏗᎾᏕᎶᏆᏍᎩ ᎤᏁᎳᏗᏓᏍᏗ ᎾᏍᎩ ᏓᏁᏲᎲᏍᎬ ᏩᎦᎸᎳᏗᏴ Ꮷ,ᏕᎶᏆᏍᏗ ᎾᎾᏛᏁᎲᎢ ᎠᎴ ᎤᎾᏛᏅᎢᏍᏙᏗᎢ. --- ᎾᎿ ᏚᎾᏕᏲᏅ, ᎾᏍᎩ ᏕᎭᎷᏱ ᎦᎵᏆᏚᏏᏁ ᏔᎵᏍᎪ ᏔᎵᏁ ᎢᎪᎯᏓ ᎾᎿ ᏏᏉᏲ ᏧᎾᏕᎶᏆᏍᏗ, ᏓᎾᎵᏍᎪᎸᏓᏁᎭ ᏗᎾᏕᎶᏆᏍᎩ ᎢᏧᎳᎭ ᏧᏂᎸᏫᏍᏓᏁᏗ ᏂᏙᏓᏳᎾᏂᎩᏓ ᎾᎿ ᎠᏰᎵ ᏚᏙᏢᏩᏗᏒᎢ. ᏗᎾᏕᎶᏆᏍᎩ ᏓᏍᏂᏍᏆᏗᏍᎬ ᏩᎦᎸᎳᏗᏴ ᏧᎾᏕᎶᏆᏍᏗ ᎠᎧᎵᏏᏐᏗ, ᎤᎾᏑᏰᏍᏗ ᏧᎾᏕᎶᏆᏍᏙᏗ ᏚᏙᏢᏒ ᎠᎴ ᎤᏂᎪᎵᏰᎢᏓᏍᏗ ᏧᎾᏕᎶᏆᏍᏗ ᎤᎵᏍᎬᏓ ᏄᎾᎵᏍᏓᏁᎲᎢ. --- “ᎠᎩᎪᎲ ᏕᎦᏃᏣᎸ ᎠᎴ ᏓᏊᎪᏔᏅ ᎾᏍᎩ ᎢᎬᏱ ᎠᎳᏍᎬᏍᏗ ᎾᎿ ᎠᏛᏅᎢᏍᏙᏗ ᏩᎦᎸᎳᏗᏴ ᏧᎾᏕᎶᏆᏍᏗ ᏗᏆᏕᎶᏆᏍᏗᎢ,” ᎤᏛᏅ Josh Effary, ᎦᎵᏆᏚ ᎢᏳᏕᏘᏴᏓ ᏓᏫᏍᎦᏕ ᎦᎸᎳᏗ ᏧᎾᏕᎶᏆᏍᏗ ᏗᏕᎶᏆᏍᎩᏔᎳᏚᏏᏁ ᏗᎦᏂᏙᎯ. “ ᎦᏳᎳ ᎠᎩᎩᏓ ᎨᏒ ᎾᎿ ACT ᏣᏃᏎᎰ ᏔᎵᎭ ᎢᏳᏩᎪᏗ ᎠᎴ ᎠᏆᎴᏅᎲ ᏕᏥᎧᎵᏏᏏᏍᎩ ᏗᏕᎶᏆᏍᏙᏗ ᎠᎾᏓᏁᏢᏍᎬ ᎪᏪᎵ, ᎠᏆᏅᏛ ᎤᎪᏛ ᏯᏆᏛᏗ ᎨᏒ ᎠᎴ ᎾᏍᎩ ᎢᎦ ᎠᏆᏠᏅᏓᏕᎸᎩ ᎾᎿ ᎤᎪᏙᎯᏍᏗ ᎠᏆᏅᏛᎢ.” --- CNF ᎠᎾᏓᏅᏖᎵᏙ ᎤᎾᎴᏅᎲ ᎯᎠ ᎾᎾᏛᏁᎲ ᎾᎿ ᎤᏂᎦᏛᏂᏙᎳ ᎢᏳᏍᏗ ᏗᎾᏕᎶᏆᏍᎩ ᎤᏂᏂᎬᎬ ᏃᏊ ᎤᎾᎴᏅᎮ ᏓᎾᏛᏅᎢᏍᏓᏁᎲ ᏧᏁᏲᏗ ᎠᎾᏛᏅᎢᏍᏗᏍᎬ ᏭᎾᎴᏅᏙᏗ ᏩᎦᎸᎳᏗᏴ ᏧᎾᏕᎶᏆᏍᏗᎢ. ᎾᎿ CNF ᎦᏳᎳ ᏓᎾᏕᏲᎲᏍᎪ ᎾᎿ Junior ᎤᏂᏍᏆᏛ ᎤᎾᏕᎶᏆᏍᏙᏗ ᎾᎿ ᎯᏍᎩᏁ ᏗᏂᏂᏙ ᏗᎾᏕᎶᏆᏍᎩ ᎠᎴ ᏣᎳᎩ ᏗᎾᏕᎶᏆᏍᎩ ᎤᎾᏙᏢᎯ ᎠᏰᏟ ᏧᎾᏕᎶᏆᏍᏗ, ᎠᏎᏃ Ꮭ ᎪᎱᏍᏗ ᏳᏂᎭ ᎾᎿ ᏩᎦᎸᎳᏗᏴ ᏧᎾᏕᎶᏆᏍᏗ ᏩᎾᎴᏂᏍᎩ. --- ᎾᎿ CNF-- ᎤᎾᎵᎪᏗ ᎾᎿ ᏩᎦᎸᎳᏗᏴ Horizons, ᎾᎿ ᎠᎹᏱᏟ ᏚᏙᏢᏒ ᎾᎿ ᏧᎾᏕᎶᏆᏍᏗ ᎠᎴ Princeton ᎤᏂᎪᎵᏰᏓ-- ᏗᎪᏢᏅ ᎾᎿ ᎤᎾᏙᏢᏒ ᏧᎾᏕᎶᏆᏍᏙᏗ ᎾᏍᎩ ᎠᏠᏯᏍᏗ ᎢᏳᎾᏛᏁᎵᏓᏍᏗ ᏗᎪᏪᎵ ACT ᎤᎬᏩᏟ, ᏗᎪᏪᎶᏗ, ᎠᏛᏛᎮᏢᏍᎩ ᎠᏕᎶᏆᏍᏗ, ᎠᏟᎢᎵᏒ, ᎠᎴ ᎠᏕᎳ ᎢᏗᎬᏁᎵᏓᏍᏗᎢ. --- “ᎾᎿᏃ ᏦᎦᎴᏅᎲ ᎣᏥᎦᏖᏃᎲ ᎠᎹᏱᏟ ᎾᎿ ᏚᎾᏙᏢᏒ ᎾᎿ ᏙᎩᎸᏫᏍᏓᏁᎲ, ᎣᎩᎪᎲ ᎾᎿ ᏩᎦᎸᎳᏗᏴ ᏧᎾᏕᎶᏆᏍᏗ Horizons ᎣᏍᏓ ᎤᏟᎢᎸᏒ ᎾᏍᎩ ᎠᏁᎯᏯ ᎠᎹᏱᏟ ᎠᏁᎲ ᏗᎾᏕᎶᏆᏍᎩ, ᎾᏍᎩᎾ ᏙᎦᎵᎪᏅ ᎾᎿ ᎯᎠ ᎢᏳᎾᏛᏁᎵᏓᏍᏗ ᎯᎠ ᏧᏕᏘᏴᏌᏓ,” CNF ᏗᎫᎪᏔᏂᏙ ᏗᏎᎮᎵᏙ Kimberlie Gilliland ᎤᏛᏅ. --- ᏩᎦᎸᎳᏗᏴ Horizons ᎾᏍᎩ Ꮭ ᎠᏕᎳ ᎠᏃᏢᏍᎩ ᎤᎾᏓᏡᎩ ᏓᏂᏍᏕᎵᏍᎪ ᎦᎸᎳᏗᏢ ᏗᏂᏂᏙ ᎾᎿ ᎠᎹᏱᏟ ᎠᏂᏴᏫᏯ, Alaska ᎠᏁᎯᏯ ᎠᎴ ᎠᏁᎯᏯ HawaiianᎢ ᏗᎾᏕᎶᏆᏍᎩ ᎣᏣᏁᏢᏍᎬ ᏩᎦᎸᎳᏗᏴ ᏧᎾᏕᎶᏆᏍᏗ ᎠᎴ ᏗᏂᏍᏆᏗᏍᎩ ᏧᎾᏕᎶᏆᏍᏗ ᏓᏙᏢᏍᎪᎢ. --- ᏥᏙᏤᏙᎯ ᎾᎿ ᎠᏕᎶᏆᏍᏗ ᎯᏍᎩ ᎢᎦ, ᏏᏉᏲ ᎠᏁᎯ ᏚᏂᏍᏕᎸᎲ ᏅᎩᏍᎪ ᏔᎵ ᏯᏂ ᎾᎿ ᎠᏁᎯ ᎠᎴ ᏐᏁᎳ ᏯᏂ ᎠᎾᏓᏩᏛᎯᏙᎯ ᏗᎾᏕᎶᏆᏍᎩ. --- “ᏙᎯᏳ Ꭴ.ᏂᎪᏓ ᏗᎾᏕᎶᏆᏍᎩ ᎨᏒ. ᎤᏂᎷᏨ ᎤᎾᏛᏅᎢᏍᏗ. ᎤᏃᎯᏳᎯᏍᏓ ᎨᏒ,” ᎠᏗᏍᎬ Gilliland. “ᎢᎦᏓᏃ ᏙᎩᎸᏫᏍᏓᏁᎲ ᎾᎿ ᏑᏓᎵ ᎠᏟᎢᎵᏒ ᎣᏣᎴᏂᏍᎩ ᏌᎾᎴ ᏧᏁᎳ ᎠᏰᏟ ᎢᎪᎯᏓ ᎤᏒᏗᏟ. ᏍᏓᏯ ᏧᏂᎸᏫᏍᏓᏁᎯ ᎠᎴ ᎤᎾᏛᏅᎢᏍᏓ ᎨᏒᎢ. ᎣᏍᏓ ᎣᎩᏰᎸᏒ ᎯᎦᏍᎪ percent ᎠᏁᏙᎲ ᎠᏂᏧᏣ ᎠᎴ ᎠᏂᎨᏳᏣ, ᏙᎯᏳ ᎾᏍᎩ ᏗᎾᏕᎶᏆᏍᎩᏓᎳᎬᏩᏝᏂᏙᎲ ᎾᎿ ᎠᏂᎯᏯ ᎠᎹᎵᎧ ᎠᏂᎰᏣ ᏓᏁᎶᏗᏍᎬᎢ.” --- ᏩᎦᎸᎳᏗᏴ ᏧᎾᏕᎶᏆᏍᏗ ᎠᎴ ᏧᎾᏕᎶᏆᏍᏙᏗ ᏗᎨᏥᏁᏗ ᏗᏂᏍᏕᎸᎯᏙᎰ ᏗᎾᏕᎶᏆᏍᎩ ᏓᎾᏬᎯᎸᏴᎡᎲ ᎠᎾᏛᏛᎮᏢᏍᎬ ᏗᎾᏕᎶᏆᏍᎩ. --- ᏗᏂᏍᏕᎸᎯᏙ ᎾᎿ ᎠᎹᎵᎧ ᎠᏂᏴᏫᏯ ᏩᎦᎸᎳᏴ ᎠᏕᎳ ᎠᎾᎵᏍᎪᎸᏗᏍᎩ, ᎤᏴᏢᎧᎸᎬ ᏍᎦᏚᎩ ᏧᎾᏕᎶᏆᏍᏗ, Princeton Review, Etiquette ᏧᎾᏕᎶᏆᏍᏗ ᏔᎳᏏ, ᏅᏓᎦ ᏧᎾᏁᎶᏗ ᏧᎾᏕᎶᏆᏍᏗ, ᏧᎾᏕᎶᏆᏍᏗ ᎾᎿ ᏙᏧᏯᏓᏛ, ᎣᎦᎵᎰᎻ ᏍᎦᏚᎩ ᏧᎾᏕᎶᏆᏍᏗ, Yale ᏧᎾᏕᎶᏆᏍᏗ, Dartmouth ᏩᎦᎸᎳᏗᏴ ᏧᎾᏕᎶᏆᏍᏗ, ᏧᎾᏕᎶᏆᏍᏗ ᎾᎿ ᎣᎦᎵᎰᎻ, ᎳᏥ ᏍᎦᏚᎩ ᏧᎾᏕᎶᏆᏍᏗ, ᏧᎾᏕᎶᏆᏍᏗ ᎠᏰᏟ ᏙᏧᏯᏓᏛ ᎠᎴ ᏧᎾᏕᎶᏆᏍᏗ ᎾᎿ Pennsylvania ᏧᎾᏕᎶᏆᎥᎢ. --- “ᎨᎵᎠ ᎣᏒ ᎨᏒ ᎾᎿ ᎤᏙᏢᏒ ᏗᏟᏃᎮᏙᏗ ᎯᎠ ᏧᎾᏕᎶᏆᏍᎩ,” ᎠᏗᏍᎬ Effray. “ ᎠᏁᏙᎲ ᏂᎦᏓ ᏒᎾᏙᏓᏆᏍᏗ ᎢᎪᎯᏓ ᎠᎴ ᎠᎾᏛᏛᎮᏢᏍᎬ. ᎣᎦᏛᏗ ᏲᎦᏚᎢ, ᎣᏏ ᎠᎾᏬᎯᎵᏴᏍᎬᎢ.” --- ᎠᏁᎳᏗᏙ ᎨᏥᏁᏤᎸ ᎨᏒ ᎾᎿ CNF ᏧᏂᏍᏕᎵᎯᏓᏍᏗ ᎾᎿ ᎠᏁᏙᎲ ᎤᎾᏑᏰᏓ ᎢᏳᎾᏛᏗᎢ. --- ᎾᏍᎩᎾ ᎤᏂᏲᎲ ᏩᎦᎸᎳᏗᏴ ᏧᎾᏕᎶᏆᏍᏗ, ᏗᎾᏕᎶᏆᏍᎩ ᎬᏥᏁᎸ ᎤᏂᎳᏛ ᎠᎴ ᎨᏥᏂᏫᏍᏓᎾ ᏧᎾᏕᎶᏆᏍᏗ ᎤᎾᎦᏎᏍᏙᏗ ᎾᏍᎩ ᎤᎾᏕᎵᏍᎬ ᎤᏳᎾᏛᏗᎢ. --- “ᏌᏊ ᎢᏳᏓᎴ ᎣᎩᏃᎯᏎᎸ ᏯᎦᏛᏁᏗ ᏙᎯᏳ ᎣᎦᏅᏓ ᎣᎩᎪᎵᏰᏗ ᏧᎾᏕᎶᏆᏍᏗ ᎠᎴ ᎣᎩᏩᏛᏗ ᎣᏍᏓ ᎨᏒ ᎣᎬᏙᏗ,” ᎠᏗᏍᎬ Effary. “ᎾᏍᎩᎾ ᎣᏤᎵᏍᎬ ᎣᏍᏓ ᎨᏒ ᎾᎿ ᎣᎩᎩᏍᏗ ᎣᎬᏙᏗ ᎣᏣᎴᏂᏙᎲ, ᎠᎴ Ꮟ ᎠᏯ ᏥᎪᎵᏰᎢᏙ ᏙᎯᏳ ᎣᏍᏓ ᎨᏒ ᎠᎩᏩᏛᏗᎢ.” --- ᏗᎾᏕᎶᏆᏍᎩ ᎠᎾᏂᎩᏍᎪ ᎾᎿ ᏧᎾᏕᎶᏆᏍᏗ ᏔᎳᏏ ᎾᎿ ᏗᎾᏕᎶᏆᏍᎩ ᎨᏥᏅᏏᏓ ᎤᏂᏬᏂᎯᏍᏗ ᎠᎴ ᎤᏂᎪᎵᏰᎢᏓᏍᏗᎢ. ᎾᎿ ᎤᏙᏢᏒ ᎠᏠᏯᏍᏗ ᎬᎦᎵᎡᎵᎪ ᏗᎾᏕᎶᏆᏍᎩ ᎠᎾᏕᎶᏆᏍᎬ ᎠᎴ ᎠᎾᎵᏍᎪᎸᏗᏍᎬ ᎤᎾᏕᎶᏆᎥ ᎨᎦᎵᎡᎵᏍᏗᏍᎪᎢ. ᎾᎿ ᎤᎾᏙᏢᎯ, CNF ᏅᏂᎬᏩᏳᏒ ᏂᎬᏂᏱᎵᏎᏍᏗ ᏓᎾᏕᎪᏗᏍᎬ ᏗᎾᏕᎶᏆᏍᎩ ᏧᏂᏍᏕᎸᏗ ᎾᎿ ᎠᎾᏛᏅᎢᏍᏗᏍᎬ ᎦᎸᎳᏗ ᏧᎾᏕᎶᏆᏍᏗᎢ. --- “ᏙᏓᏲᏣᏠᏏ ᎾᎿ ᏗᎾᏕᎶᏆᏍᎩ ᏙᏣᏟᏃᎮᏗᏍᎩᏍᏗ ᎠᎴ ᎤᏅᏌ ᎨᏒ ᏌᏊ ᎢᏳᏩᎪᏗ ᏏᏅᏓ ᎨᏒᎢ ᎾᏍᎩ ᏑᏕᏘᏴᏓ ᎢᎪᎯᏓ ᎠᏕᎶᎰᎯᏍᏗ ᏯᏂᏍᏓᏩᏛ ᎾᎿ ᎠᏟᎶᎥ ᎠᎴ ᏓᏟᎶᎥ ᎪᏪᎵ ᏧᎷᎯᏍᏗ ᏓᏂᏢᏍᎬ, ᎢᏧᎳ ᎪᏪᎳ ᎠᎴ ᏧᎾᏕᎶᏆᏍᏗᎢ,” ᎠᏗᏍᎬ Gilliland. --- ᎪᏪᎵ ᏗᎧᎵᏏᏐᏗ ᎾᏍᎩ ᏔᎵᏁ ᎤᏂᏴᏍᏙᏗ ᏣᎳᎩ ᎦᎸᎳᏗ ᎤᎾᎵᏏᎾᎲᏍᏙᏗ ᏧᎾᏕᎶᏆᏍᏗ ᎨᏥᏯᏅᏙᏗ ᎠᏓᎴᏂᏍᎩ ᎤᏃᎸᏔᏂ ᎢᎬᏱ. ᎦᎯᏩᏛᎯᏙᎸ www.cherokeenationfoundation.com ᎤᎪᏛ ᏲᏚᎵ ᎠᏕᎶᎰᎯᏍᏗᎢ.

--- ---
06/28/2012 08:52 AM
ᏓᎵᏆ, ᎣᎦᎵᎰᎻ. (AP) – Brayden Scott ᎤᎪᎲ ᎪᎱᏍᏗ ᎣᏍᏓ ᎢᎬᏩᏛᏗ ᎨᏒᎢ. --- ᏕᎭᎷᏱ ᏔᎵᏍᎪ ᏦᎢᏁ, ᎾᎿ ᏏᏉᏲ ᎦᎸᎳᏗ ᏧᎾᏕᎶᏆᏍᏗ ᎩᏄᏙᏗᎣᏂ ᎠᎴᎲᏍᎩ ᏗᏁᎶᎲᏍᎦ ᏚᏃᎯᏎᎸ ᏩᎦᎸᎳᏗᏴ ᏧᎾᏕᎶᏆᏍᏗ Memphis ᎤᏩᏌ ᎧᏁᎬ ᎠᏚᏓᎸᏍᎬ ᏧᏁᎶᏗ ᏍᏆᏞᏍᏗ ᎾᏍᎩᏃ ᏔᎳᏚᏏᏁ ᏓᏍᏆᏛᎢ. --- “ᎦᏓᏅᏖᏍᎬᎢ ᎾᏍᎩᎾ ᏔᎵ ᏳᎾᏙᏓᏆᏍᏗ ᏛᏟᎵᎸᏍᏗ ᎠᎴ ᏃᏊ ᎠᎩᎷᏥᏒ ᎠᏆᏚᎵᏍᎬ ᎾᏍᎩ ᏯᏆᏛᏁᏗᎢ,” Scott ᎤᏛᏅ ᏧᎾᏟᏃᎮᏗ ᏂᏓᏳᏓᎴᏅ Austin, ᏅᏓᎩ, ᎾᎿᏂ ᎠᏛᏅᎢᏍᏗᏍᎬ ᏧᏁᎶᏗ ᎾᎿ ᏂᎬᎾᏛ Federation of ᎠᎹᎵᎧ ᏍᏆᏞᏍᏗ ᏗᎾᏁᎶᎲᏍᎩ ᎭᏫᎾᏗᏝ-19 ᎡᎶᎯ ᎤᏂᏍᎦᏎᏗ. ᏗᎾᏁᎶᎲᏍᎩ ᎠᏆᏝᏅᏓᏕᎸ ᎦᏥᏍᏕᎸᏗ Memphis ᎤᎾᏙᏪᎶᏗ ᎾᎿ ᎡᎶᎯ ᏓᏟᎶᏍᏔᏅᎢ. ᏯᏆᏚᎢ ᎾᎿ ᎩᏄᏙᏗᎣᏂ ᎠᎴᎲᏍᎩ ᎠᎩᏍᏕᎵ ᎢᏳᎵᏍᏙᏗᎢ.” --- Memphis ᎤᏂᎩᏏᏓ ᏗᏓᎴᎲᏍᎦ Conference USA ᎾᎿ ᎤᏔᎾ ᏗᎧᎸᎬᎢ, ᎾᎿ ᎠᏓᎴᏂᏍᎬ ᎢᎬᏱ ᎤᏕᏘᏴᏓ ᏩᎦᎸᎳᏗᏴ ᏧᎾᏕᎶᏆᏍᏗᎢ. --- ᎯᎠ ᏄᎵᏍᏔᏅ ᎤᏙᏓ Ꮭ ᎤᏛᎦᏅ ᏱᎨᏎ ᎠᎴ ᎾᏍᎩᏊ ᎢᎬᏱ ᎦᏙᎩ ᏗᎾᏁᎶᎲᏍᎩ ᏗᏘᏂᏙᎯ ᏏᏉᏲ, Brent Scott, ᎤᏛᏅ ᎤᏛᎦᏅ ᏄᎵᏍᏔᏅ ᏂᏓᏳᏓᎴᏅ ᎤᏙᏓ. --- “ᏃᏊᏃ ᎩᎶ ᏂᏓᏳᏓᎴᏅ ESPN ᏓᏳᏟᏃᎮᎸ,” ᎯᎠ ᏄᏪᏒ. --- Brent ᏃᏊ Brayden ᏓᏳᏏᎳᏛᏁᎸ ᎠᎴ ᎾᏍᏊ ᏙᏗᎾᏠᏍᎬ ᏧᏂᎩᎭ ᎠᎴ ᎠᏛᏅᎢᏍᏗᏍᎬ ᎾᎿ Austin ᏍᏆᏞᏍᏗ ᏙᏗᎾᏁᎶᎲᏍᎬᎢ. --- Brayden ᎠᏗᏍᎬ ᎤᏏᎳᏛᏁᎴ Vance Vice, ᎾᏍᎩ ᎠᏂTiger’s offensive ᎠᏂᏙᎾᎢ ᏗᏘᏂᏙᎯ ᏗᎨᏲᏂᏙᎯ ᎠᎴ ᏧᏁᎶᏅ ᎤᏩᏌ ᎾᏍᎩ ᎤᏚᏓ, Bill, ᎾᎿ ᏗᏘᏂᏙ ᏥᎨᏒ Bristow, ᎤᏃᏎᏗ ᎾᎿ ᎢᏳᏍᏗ ᏚᏭᎪᏔᏅᎢ. --- “ᎣᏍᏗᏯ ᎠᎭᏂ ((Kansas City, Mo., ᎡᎯᏯᎢ Trent Hosick ᏧᏙᎩᏓ) ᎾᏍᏊ ᎤᏚᏓᎸᏅ ᏧᏁᎶᏗ ᎾᎿ Missouri, ᏃᏊᎴ TwitterᎢ ᎤᎩᎸᏁ,” ᎠᏗᏍᎬ BraydenᎢ. --- Brent ᎠᏗᏍᎬ ᎤᏍᏆᏂᎪᏒ ᏍᏗᎩᏓ ᎠᏟᎢᎵᏒ ᏅᏗᎦᎵᏍᏙᏗ Nebraska ᎾᏍᏊ ᎤᏴᏢ ᎾᎿ ᎠᎪᏩᏘᏍᎬ Ꭲ, ᎠᏎᏃ Ꮭ ᏙᎯᏳ ᎡᏍᎦ ᏱᏄᏮᏁᎴ ᎾᏍᎩ ᎤᏪᏣ ᎠᏧᏣ ᎣᎪᏛ ᎠᏓᏅᏖᏍᎬ ᎾᏳ Tigers. --- “ᎣᎩᏁᏅᏒ ᎾᎿ ᎣᎩᎾᎵᎪᎯ Nike ᎤᎬᏢᏒ ᎤᏁᏓᏍᏗ ᏏᏅᏓ ᎲᎨᏒ ᎠᎴ ᏗᎾᏘᏂᏙᎯ ᎤᏩᏌ ᎤᎾᏟᏃᎮᏔᏅ. ᏂᎦᏓ ᏄᏅᎾᏅ ᎤᏙᏢᏒ ᎤᎪᎵᏰᎢᏙᎸ, ᏧᏂᎸᏫᏍᏓᏁ ᏧᏂᏴᏍᏗ, ᎤᎾᎵᏏᎾᎲᏍᏙᏗ ᎧᏅᏑᎸ ᎠᎴ ᏚᏠᏃᎮᏔᏅ ᎦᏲᏟ ᎠᎴ ᎤᏄᎪᏨ ᎦᎸᏉᏗᏍᎬ ᏄᏍᏛ ᎤᎪᎲᎢ,” ᎠᏗᏍᎬ Brent. “ᏦᏍᏓᏟᏃᎲᎵ ᎪᎯ ᎢᏒ ᎧᏃᎮᏍᎬ ᎦᎸᏉᏗᏍᎬ ᏂᎦᏓ ᏄᏅᎾᏅ ᎢᏤ ᏩᎪᏩᏛᏗ ᎠᎴ ᎠᎾᏖᎸᏗ ᎾᎿ ᎤᏔᎾ ᏗᎧᎸᎬ ᎢᏗᏜ.” --- Brayden ᎠᎨᎸ ᎾᎿ Rivals.com ᏄᎾᏛᏅ ᎦᎸᎳᏗ ᎯᏍᎩᏦᏁ ᎾᏂᎥ quarterbacks ᎠᏁᎲᎢ. ᎾᏍᎩᎾ ᏦᎢ ᎢᏗᏁᎶᏗ ᎨᏒ ᎾᎿ ᏏᏉᏲᎢ. Scott ᎤᏗᎾ ᎯᏍᎩ ᏯᎦᏴᎵ ᏅᎩᏧᏈ ᏔᎵᏍᎪ ᏦᎢ ᎢᏯᎳᏏᏓ ᎠᎴ ᏑᏓᎵᏍᎪ ᏅᎩ ᎢᏳᏅᏅ. --- ᎾᎿ ᎢᏤ Memphis ᏧᏂᎧᎾᏩᏛᏍᏗ ᎤᎪᏓ ᏗᎦᏂᏴᏗ ᎣᎦᎵᎰᎻ ᏂᏚᏍᏛᎢ. ᎢᎬᏱ ᎤᏕᏘᏴᏌᏗᏍᏒ ᎢᎬᏱ ᎦᏙᎩ ᏗᏘᏂᏙᎯ Justin Fuente ᎾᏍᎩ ᏔᎳᏏ ᎤᏛᏒ, ᎾᏍᎩᎾ ᏔᎵ ᏯᎦᏴᎵ ᏌᏚ ᏂᎨᏒ co-offensive ᎧᏁᏥᏙ ᎾᎿ TCU. ᎾᏍᎩ quarterbacks ᎧᏁᏥᏙ ᎡᏙᎲ, Brad Cornelsen, ᎨᏒ Kenny Evans’ offensive ᎧᏁᏥᏙ ᎤᏴᏢᎧᎸᎬ ᏍᎦᏚᎩ ᏩᎦᎸᎳᏗᏴ ᏧᎾᏕᎶᏆᏍᏗ ᎾᎿ ᏓᎵᏆ. --- “ᏥᎪᏩᏛᏗ ᎨᏒ (Cornelson) ᎤᎪᏗ ᎾᎿ NSU ᏥᏕᎦᏕᎶᏆᏍᎬ. ᏥᏲᎵᎦ ᏄᎵᏍᏔᏅ ᏗᏘᏂᏙ Fluentes, ᎠᏗᏍᎬ Brayden. “ ᎦᏳᎳ ᏧᏍᏕᎸᏓ ᎾᎿ TCU ᎾᎿ ᎨᎪᏪᎶᏗᎢ. ᎤᎪᏓ ᎾᎦᏛᏁᎵ ᎾᎿ Andy DaltonᎢ. ᎠᏉᎯᏳᏎᏍᏗ ᎾᏍᎩᏍᏊ ᎤᏠᏯ ᏯᏆᏛᏁᏗᎢ.” --- ᏗᏓᏁᏣᎸᏊ Ꮭ ᎤᏟᏂᎩᏓ ᏱᎩ. ᎬᎾᏕᎾ ᏧᏃᏪᎶᏗ ᎢᎦ ᎧᎦᎵ ᎨᏎᏍᏗ.

--- ---
06/27/2012 08:46 AM
ᏩᏒᏓᏃᎢ–ᎠᏓᏅᏖᎵᏙ ᎾᎿ Bureau ᎤᎾᏓᏡᎬ ᎤᎾᏕᎣᏆᏍᏗ keith Moore ᎬᏂᎨᏒ ᏄᏩᏁᎸ ᏚᏲᏍᎬ ᏧᎸᏫᏍᏓᏁᏗ ᎤᎯᎢ ᎠᎴᏂᏍᎩ ᏕᎭᎷᏱ ᏔᎵᏍᎪᎯᏁ ᎾᎿ ᎳᏚᎸᎳᏍᏓᏁᏗ ᎾᎿ ᏧᏂᎩᏒ ᏧᏛᏒ ᎾᎿ ᎤᎦᎾᏮ Dakota. --- Moore ᎾᏍᎩᎾ ᏫᏚᎸᏫᏍᏓᏁᎲ ᎾᎿ ᎤᎦᎾᏮ Dakota ᏍᎦᏚᎩ ᏗᏘᏂᏙᎯ ᎾᎿ Fellowship of Christian Athletes. ᎾᏍᎩ ᎨᎳ ᎾᎿ ᎨᎪᏪᎸ ᎠᏁᎲ Rosebud ᎠᏂᏑ ᎠᏂᎳᏍᏓᎸ, Moore ᎾᏍᎩ ᏔᎵ ᏧᏕᏘᏴᏓ ᎢᎪᎯᏓ ᏓᏘᏂᏓ bureaᎢ. --- ᏧᏩᎪᏔᏅᏍᏔᏅ Assistant Secretary of Indian Affairs Larry Echo Hawk ᎤᏑᏰᏒ ᎾᏍᎩ ᏧᎸᏫᏍᏓᏁᏗ ᎾᎿᎢ. --- BIE ᎤᎬᏫᏳᎯ ᎾᎿ Staff Brian Drapeaux ᎾᏍᎩ ᏚᎸᏫᏍᏓᏁᎵᏍᏗ ᎾᏍᎩ ᎤᏓᏁᏟᏴᎡᎯ ᎠᏂᏩᏛᎢ. --- BIE ᎠᏅᏗᏍᎪ ᏚᏂᎸᏫᏍᏓᏁᎰ ᏩᏥᏂ ᏧᎾᏕᎶᏆᏍᏗᎤᏅᏔᏂᏓᏍᏗ ᎾᎿ ᎠᏁᎲᏯ ᎠᎹᎵᎧ ᏗᎾᏕᎶᏆᏍᎩ. ᎾᎿ ᏓᏂᏍᏕᎸᎯᏙᎰ ᏍᎪᎯᏧᏈ ᏁᎵᏍᎪ ᏂᏚᏩᏙᏢᏒ ᎾᎿ ᏑᏓᎵᏍᎪ ᏅᎩ RESERVATIONS ᎾᎿ ᏔᎵᏍᎪ ᏦᎢ ᏗᏍᎦᏚᎩ.

--- ---
06/19/2012 08:26 AM
ᏓᎵᏆ, ᎣᎦᎵᎰᎻ. – ᎾᎿ ᏗᏂᎳᏫᎩ ᎪᎱᏍᏗ ᏧᎬᎦᎶᏗ ᎦᎷᎩ ᎤᏂᏲ ᎠᏂᎧᎻᏗ ᎠᏂᏅ ᎾᏞᎬ ᎤᎾᏕᎶᎰᏒ ᎡᎵᏊ ᏗᎬᏩᎾᎵᏍᎪᎸᏙᏗ ᎨᏒ ᏁᎵᏍᎪ ᏯᏂ ᏯᎾᏏ ᎾᎿ Yellowstone National Park ᏂᏓᏩᏂᎶᏒ ᎾᎿ ᏣᎳᎩ ᎠᏰᎵ ᏗᎬᏩᏂᏯᏅᏗ Wyoming ᏍᎦᏚᎩ. --- ᎾᏍᎩᏃ ᏯᎾᏏ ᎠᏁᎯᏯ ᎠᏂᏴᏫᏯ ᎠᎹᎵᎧ ᎠᏁᎲᎢ ᎤᏅᏌ ᏗᎬᏩᏂᏯᏛ ᎠᎴ ᏧᎾᏛᎯᏍᏙᏗ ᏧᎬᏩᎶᏗ ᎢᎬᏩᎵᏍᏙᏗ ᎤᎬᏩᏟ, ᎠᏗᏍᎬ Natural Resources ᏗᏎᎮᎵᏙ Pat Gwin. --- “ᎾᏍᎩ ᏯᎾᏏ ᏌᏊᎭ ᏧᎬᏩᎶᏗ ᎨᏒ ᏦᎢ ᏯᎦᏴᎵ ᎯᏍᎩᏧᏈ ᎠᏕᎸᎢ. ᎡᎵᏃ ᎦᎸᎳᏗ ᏧᎾᎬᏩᎶᏗ ᎢᎩ ᎠᏎᏃ ᎠᏎᏊ ᏱᏕᎩᎧᏏ,” ᎠᏗᏍᎬᎢ. --- Gwin ᎤᏃᎮᎸ ᎯᎠ ᏱᏓᏛᎯᏍᏔᏂ ᎠᎴ ᏯᎴᏅ ᎢᎦᎾᏕᎬ ᎭᏫᏯ “ᎤᎪᏗ ᏧᎬᏩᎶᏗ” ᎾᏍᎩ ᎪᎯ ᎠᏂᎾᏕᎬ, ᎠᎴ ᏯᎾᏏ ᎦᏁᎦ ᎡᎵᏊ ᎦᎾᏗᏅᏓ. --- ᎠᎪᎵᏰᎢᏓᏍᏗ ᎢᏳᏍᏗᎢᏯᏛᏁᎵᏓᏍᏗ ᎨᏒ ᎾᏍᎩ ᏧᎾᏓᏂᎸᏍᏗ ᎯᎠ ᏯᎾᏏ ᏗᎨᎩᎧᏁᏗᎢ, Gwin ᎤᎾᏟᏃᎮᏢ Gerald Parsons, ᎾᏍᎩ ᏯᏛᏁᎯ ᎨᏒ ᎾᎿ ᎬᎾᏕᎾ ᎤᎾᏓᏡᎬ ᏗᏃᏪᎵᏍᎩ ᎠᏂᎧᎻᏗ ᏓᏃᏪᎵᏍᎪ ᎢᎦ ᏯᎾᏏ ᎠᏁᎲ ᏂᎬ ᎠᎴᏗᏍᏊ ᎾᏍᎩ ᏚᎸᏫᏍᏓᏁ ᏯᎾᏏ ᏧᎾᏛᎯᏍᏙᏗ ᎾᎥ Atoka. --- Parsons ᎠᏛᏅᎢᏍᏗ ᏧᏍᏕᎸᎯᏓᏍᏗ ᏣᎳᎩ ᎠᏰᎵ ᏧᏂᏯᏅᏗ ᏯᎾᏏ ᏂᏓᏳᎾᏓᎴᏅ Yellowstone, ᎠᏗᏍᎬ Gwin. --- “ᎦᏓᏅᏖᏍᎬ ᎢᎦ ᎠᎧᏔᎾᎢ ᎨᏒ, ᎠᎴ ᎠᏕᎶᎰᏍᎬ ᏥᏍᎦᎲ ᏥᎾᏰᏍᎬ ᎯᎠ ᏣᎾᏓᏅᏖ ᏯᎾᏏ ᏧᏂᏯᏅᏗ ᏥᏚᏂᏍᎪᎸᏓ,” ᎠᏗᏍᎬᎢ. --- Gwin ᎠᏗᏍᎬ Ꮎ Parsons ᏧᏬᏎᎸ ᎾᎿ Natural Resources ᏧᏂᎸᏫᏍᏓᏁᎯ ᏂᎦᏓ ᏭᏁᏓᏍᏗ ᏫᏚᏂᏩᏛᎯᏓᏍᏗ ᎯᎠ ᏯᎾᏏ ᏧᎾᏛᎯᏍᏙᏗ ᎤᏂᏃᎮᏗ ᎢᎦ ᏧᏂᎬᏩᎶᏗ ᏗᏛᎯᏍᏙᏗ ᏄᏓᎴᏒ ᎠᎴ ᎤᏂᏃᎯᏍᏗ ᎠᎴ ᏭᏂᏢᏗ ᎾᎿ ᎠᏂᎪᎵᏰᎢᏙ ᎾᏍᎩᎾ ᎢᏳᏍᏗ ᎠᏂᏅ ᎠᏂᎧᎻᏗ. --- ᎠᏗᏍᎬ ᎢᏳᏃ ᏗᏂᎳᏫᎩ ᏱᏚᎾᏓᏂᎸᏣ ᏧᏂᏯᏅᏗ ᏯᎾᏏ ᎠᎴ ᎤᎾᏈᏴᏗ ᏓᎵᎬᏩᏢᏍᎬ ᏗᏐᏴᏯᏍᏗ ᎠᎴ ᏓᎵᎬᏩᏢᏍᎬ ᎤᎾᎵᏍᏓᏴᏓ, ᏔᎵ ᏚᏙᏢᏒ ᎠᎾᏓᏁᏖ ᏧᎾᏑᏰᏗ: ᎨᎾᏗ ᏗᎦᏅᎪᎬ ᎤᎾᏎᎸ ᎤᏙᏢᏒ ᎾᎿ ᏓᏫᏍᎦᎵ ᏍᎦᏚᎩ ᎠᎴ ᎾᎿ Kenwood ᎤᎾᏎᎸ ᎤᏙᏢᏒ ᎾᎿ ᎠᏆᏅᎩᏱ ᏍᎦᏚᎩ, ᎢᏧᎳ ᏣᎳᎩ ᎠᏰᎵ ᏧᏤᎵ ᎦᏙᎢ. --- Gwin ᎠᏗᏍᎬ ᏅᎩᏧᏈ ᎢᏳᏟᎶᏓ ᎢᎦ ᎧᏂᎬᎦ ᏗᏛᎯᏍᏙᏗ ᏯᎾᏏ ᎠᎴ Parsons ᎤᏃᎯᏎᎸ ᎾᏍᎩ ᏅᎩ ᎢᏳᏟᎶᏓ ᎦᏙ ᎢᎦ ᎬᏙᏗ ᏌᏊ ᏯᎾᏏ ᎨᏒᎢ. --- ᏃᎴᏍᏊ, ᏩᎦ ᏗᏴᏙᏗ ᎬᏔᏂᏓᏍᏗ Ꮭ ᎡᎵ ᎦᎬᏙᏗ ᏱᎩ Ꮎ ᏯᎾᏏ ᎤᏂᏴᏍᏗᎢ. ᎠᏎ ᎾᏍᎩ ᏯᎾᏏ ᏗᏴᏙᏗ ᎬᏔᏂᏓᏍᏗ ᎠᎴ ᏄᏓᎴᏒ ᎤᏟᏂᎩᏓ ᎨᏒ ᎦᎬᏙᏗ ᎤᏂᏴᏍᏗᎢ, ᎠᏗᏍᎬᎢ. --- “ᏓᎾᎵᏍᎪᎸᏗᏍᎬ ᎣᏏ ᎤᏂᏰᎸᏗ ᎾᎿ Yellowstone, ᏝᏃ ᎣᏏ ᏱᎬᏂᏱᎸᎾ ᏓᎾᏓᎧᏁᎲ ᎬᏂ ᏳᏁᏙᎳ ᎠᎴ ᏳᏂᎪᎵᏰ ᏄᏍᏗᏓᏅ ᏂᎬᎾᏅ ᎠᏛᏅᎢᏍᏛ ᎤᏂᏴᏍᏗᎢ ᎠᎴ ᏗᏴᏙᏗᎢ,” ᎠᏗᏍᎬ Gwin. --- “Yellowstone ᎾᏍᎩ ᎢᏳᏍᏗ ᎤᏂᎾ ᏧᎾᏓᏁᏤᏗ ᎾᏍᎩ ᏧᎾᎵᏍᎪᎸᏙᏗ ᏳᏙᏢᎾ , ᎠᎴ ᎠᏎ ᎾᏍᎩᎾ ᎢᏳᏍᏗ ᎤᏃᎯᏳᏐ ᎢᏳᎾᏛᏗ ᎾᏍᎩ ᏗᏂᏯᏂᏍᎩ, ᎠᎴ ᎧᎵ ᎤᎬᎯᏳᏐ ᎾᏍᎩ ᎢᏳᎾᏛᏗ ᎤᏂᎾᏗᏅᏗᎢ.” --- ᏗᎦᎳᏫᎦ Tina Glory Jordan ᎤᏁᏨ ᎠᎴ ᎠᏛᏛᎲᏍᎬ ᎾᎾᎲ ᏧᏂᏢᏍᏗᎢ. --- Gwin ᎤᏃᎮᎸ ᎾᏍᎩ ᎯᎠ ᏯᎾᏏ ᏗᏛᎯᏍᏙᏗ ᎾᏍᎩ Ꮭ ᏧᏂᏢᎦ ᏱᎩ ᎠᎴ Ꮭ ᎾᏍᎩ ᎢᎦ ᎦᎾᏠᎢ ᎠᎦᎾᎦᏘ ᎤᏂᎪᏩᏛᏗ ᏱᎩ. --- “ᎤᏠᏯᏊ ᏩᎦ, ᎯᎠ ᎦᎾᏠᎢ ᏴᏓᎭ ᎠᎭ ᎦᎾᎦᏘ ᎤᏂᎪᏩᏛᏗ,” ᎠᏗᏍᎬᎢ. --- ᎠᏗᏍᎬ ᎢᏳᏃ ᎯᎠ ᏗᏂᎳᏫᎩ ᏱᏚᏄᎪᏔᏂ ᎯᎠ ᎤᎾᎵᏍᎪᎸᏙᏗ ᎾᏍᎩ ᏳᎾᏓᏁᏝᎾ ᎾᎿ ᏯᎾᏏ ᎾᏍᎩᏍ ᏔᎵᏁ ᎤᎾᏁᎶᏔᏅ ᏯᎾᎴᎾ ᎠᎾᏓᏈᏱᏍᎬ. Gwin ᎠᏗᏍᎬ ᎾᏍᎩ ᏛᎦᎾᏕᎬ ᎤᏅᏌ ᏯᎾᏓᏈᏯ ᎠᎴ ᎠᏂᏯᎥ, ᏛᎨᎶᎲᏅ. --- “ᏱᏓᎩᎭ ᎾᏍᎩ ᏗᏎᏍᏗ ᎾᎿ ᎪᏪᎳᏅ ᏩᏢᏗ ᏗᏂᎳᏫᎦ ᎠᏂᏅᎢ,” ᎠᏗᏍᎬᎢ Gwin.

--- ---
06/15/2012 08:28 AM
ᏃᏩᏛᎢ, ᎣᎦᎵᎰᎻ.
 – ᏣᎳᎩᎯ ᎠᏰᎵ ᏗᎾᏓᏘᏂᏙᎯ ᎤᎾᏖᎳᏛ ᏃᏩᏛ ᏗᏂᏁᎳ ᎾᎿ ᏕᎭᎷᏱ ᏧᏁᎵᏁ ᎾᎿ ᎠᎾᎵᎮᎵᎬ Ꮎ ᎠᏰᎵ ᎢᏤ ᏃᏩᏛ ᎠᎵᏍᏓᏴᏗ ᎠᏰᎵᎢ, ᎾᏍᎩᎾ ᎤᏠᏯᏍᏛ ᎠᏂᎨᏴᎵ ᎤᎾᎵᏍᏓᏴᏗ ᎠᏰᎵ ᎠᎴ ᏣᎳᎩᎯ ᎠᏰᎵ ᎠᎵᏍᏓᏴᏗ ᎤᏂᏯᏙᏍᏗ ᎠᏓᎾᏅᎢ.
  --- ᏣᎳᎩᎯ ᎠᏰᎵ ᏏᏓᏁᎸ ᏗᏂᏍᏕᎵᏍᎩ ᏗᏓᏘᏂᏙᎯ Jerry Snell ᎠᏗᏍᎬ ᎯᎠ ᎢᎬᏱ ᎾᎿ ᎠᏰᎵ ᏚᎾᎵᏍᏔᏅ ᎠᎵᏍᏓᏴᏗ ᎤᏂᏯᏙᏍᏗ ᎠᏓᎾᏅᎢ ᎠᎴ ᎠᏂᎦᏴᎵ ᎤᎾᎵᏍᏓᏴᏂᎯᏍᏗ ᎠᏰᎵ ᏌᏊ ᎠᏓᏁᎸᎢ.
   “ᏂᎦᏓ ᏧᎾᎵᏍᏓᏴᏗ ᏚᏃᏢᏒ ᎾᏍᎩ ᏍᎦᏚᎩ ᏚᎾᎳᏏᏙᎢ. ᎾᏍᎩᎾ ᏄᏓᎴ ᎠᎴ ᎤᎵᏍᎨᏗ ᎨᏒ ᎯᎠ ᎾᏍᎩ ᎢᎦᏤᎵᎢ, ᎠᎴ ᏓᏓᏂᎩᏍᏔᏂ ᎯᎠ ᎤᏙᏢᏒ ᎾᏍᎩᎾ ᏂᎦᏓ ᏗᏐᎢ ᏚᏙᏢᏒ ᏗᏍᎦᏚᎩ ᏕᏓᎵᏍᎦᏍᏙᎢ ᎤᏂᏁᏥᏓᏍᏗ ᎠᎴ ᎠᎾᏂᎩᏍᏗᏍᎪ ᏚᏂᎸᏫᏍᏓᏁᎰᎢ,” ᎠᏗᏍᎬᎢ.
    “ᎯᎠᏃ ᎢᎬᏱ ᎾᏍᎩ ᏂᎦᏓ ᎢᎦᏓᏅᏖᏗ ᎨᏎᏍᏗ.”
  --- ᎠᏂᎦᏴᎵ ᎤᎾᎵᏍᏓᏴᏗ ᎤᏙᏢᏒ ᎾᏍᎩ ᏦᎦᏚᏏᏁ ᏣᎳᎩᎯ ᎠᏰᎵ ᎤᏈᏴᎲ ᎤᏙᏢᏒ ᏓᏁᏠᎰ ᎠᏂᎦᏴᎵ.
  Snell ᎤᏎᎸ ᏅᎦᏍᎪ ᎯᏍᎩ ᎠᎴ ᏑᏓᎵᏍᎪ ᏯᏂ ᎠᏅᏗᏍᎨᏍᏗ ᎯᎠ ᎤᎾᏁᏍᎨᎲ ᎠᎴ ᎤᏙᏢᏒᎢ, ᎾᏍᎩ ᎤᏠᏯᏍᏗ ᎠᏓᏍᏓᏴᏗ ᎠᎴ ᎤᎾᎵᏍᏓᏴᏗᎢ.
  --- “ᎤᏚᎦ ᎣᎬᎭ ᏃᏊ ᎠᏂᎩᏒ ᎤᏂᎪᏕᏍᏗ ᎠᏂᎷᎨᏍᏗ ᏛᏛᏏ,” ᎤᏛᏅᎢ.
  Snell ᎤᏁᏉᎥ ᎤᏃᎮᏢ ᎾᏍᎩ ᏦᎢ ᎢᎦ ᎠᏂᏍᏚᎢᏎᏍᏗ ᏒᎾᏙᏓᏆᏍᏗ ᎨᏒᎢ, ᎠᏎᏃ ᎡᎵᏊ ᏯᏂᏍᏚᎢ ᎣᏂ ᎤᏩᎪᏗᏗᏒ ᏳᏂᏂᎬᎦ.
  --- “ᎠᏆᏚᎵ ᎠᏉᎯᏳ ᎾᏍᎩ ᏃᏩᏛ ᎤᏠᏯ ᎢᏳᎵᏍᏙᏗ ᏂᎦᏓ ᏗᏐᎢ ᏗᏍᎦᏚᎩ ᎾᏍᎩ ᏧᏠᏯ ᏚᏃᏢᏒᎢ. ᎤᏂᎪᏓ ᎠᏂᎦᏴᎵ ᎠᏁᎲ ᎾᏍᎩ ᏒᏅᏓ ᎢᏳᏓᎵ ᎠᏕᎳ ᏗᏂᎩᏍᎦ ᎾᏍᎩᏊ ᎤᎾᎵᏍᎦᏍᏙᎢ ᎠᎴ ᏅᏬᏘ ᎤᏂᏩᎯᏍᏗ ᎨᏐ, ᎠᎴ ᏴᏓᎭ ᏅᏬᏘ ᎢᎬᏱ ᎤᏂᏩᏍᎪ ᎾᏃ ᎤᎾᎵᏍᏓᏴᏗ ᎨᏒᎢ,” ᎤᏛᏅᎢ. “ᎾᏍᎩᏃ ᎠᎾᏓᏁᏢᏍᎨᏍᏗ ᏦᎢ ᏯᎵᏍᏓᏴᏅ ᏒᎾᏙᏓᏆᏍᏗ ᎨᏒᎢ, ᎠᎴ ᎠᏓᏁᏞᏍᏗ ᏗᏫᏛᎡᏗ ᎬᏩᏂᎷᎯᏍᏗ ᏂᎨᏒᎾ ᏱᎩ.”
  --- ᎾᎿ ᏔᎵ ᏯᎦᏴᎵ ᏌᏚ ᏧᏕᏘᏴᏌᏗᏒ, ᏣᎳᎩᎯ ᎠᏰᎵ ᎠᏂᎨᏴᎵ ᏧᎾᎵᏍᏓᏴᏗ ᏚᏙᏢᏒ ᏓᏁᏠᎲ ᏯᏛᎾ ᏅᎩᏍᎪ ᏅᎩ ᏯᎦᏴᎵ ᏯᏂᎢ ᎠᎴ ᏫᏓᏂᏁᎲ ᏚᏁᏅᏒ ᎦᎵᏆᏚ ᎢᏍᎪᎯᏧᏈ ᎬᏩᏁᏓᏍᏗ ᏂᎨᏒᎾ ᎠᏂᎦᏴᎵ. Ꮭ ᎢᎦ ᎠᏕᎳ ᎠᏃᏢᏍᎬ ᏯᏅᏗᏍᎨᏍᏗ ᎯᎠ ᎠᏂᎦᏴᎵ ᎠᎾᎵᏍᏓᏴᎲᏍᎬᎢ.
  --- Snell ᎧᏃᎮᏍᎬ ᎾᎿ ᎤᎾᎵᏍᏓᏴᏗ ᎠᏰᏟ ᎾᏍᏊ ᏍᎦᏚᎩ ᎠᏰᏟ ᎠᏅᏗᏍᎨᏍᏗ ᎾᎿ ᎾᎥ ᏗᏂᏁᎳ ᎤᎾᏓᏟᏐᏗ ᏧᎾᏠᎯᏍᏗ ᎪᎱᏍᏓ ᏳᏂᎭ ᎤᏂᏃᎮᏗ ᎠᎴ ᏱᏂᏛᎾᏛᏁᎵ. ᏃᎴᏍᏊ, ᏣᎳᎩ ᎠᏰᎵ ᏧᏂᎸᏫᏍᏓᏁᎯ ᏩᏁᏙᎲᏍᏗ ᏩᏂᏃᎮᏍᎨᏍᏗ ᎾᎾᏛᏁᎲ ᎠᎴ ᎢᏳᏍᏗ ᎤᏂᎩᏏᏗᏒ ᏗᏂᏍᏕᎸᎯᏙ ᏧᎾᏙᏢᎯ.
  --- ᏣᎳᎩ ᎠᏰᎵ ᎨᎳ Helen Collier, ᏐᏁᎳᏍᎪ ᎢᏳᏕᏘᏴᏓ, ᎾᎿ ᏃᏩᏛ ᎡᎯ, ᎤᏃᎮᎸ ᎠᎵᎮᎵᎬ ᎾᏍᎩ ᎤᎾᎵᏍᏓᏴᏗ ᎠᏰᏟ ᎤᎵᏍᏚᎢᏒ ᏅᏗᎦᎵᏍᏙᏗ ᎠᎵᎮᎵᎪ ᏳᏭᏪᏙᎳ ᎠᏂᏐᎢ ᏗᎬᏩᎾᏟᏃᎮᏓ ᎨᏒᎢ.
  --- “ᎣᏍᏓ ᎨᏎᏍᏗ ᏗᏆᏟᏃᎮᏓᏓᏍᏗ ᎨᏎᏍᏗ,” ᎠᏗᏍᎬᎢ. “ᎠᏆᎦᏎᏛ ᏧᎾᎴᏅᎮ ᎠᏂᎳᏅᏓᏍᏗᏍᎬ Ꮎ ᎦᏙᎢ. ᎤᏬᏚᎯ, ᎠᎴ ᏙᎯᏳ ᏄᏓᎴᎢ ᏃᏩᏛ ᎪᎯᎦ ᏄᏂᏂᎬᎪᎢ ᎾᏍᎩ.”
  --- ᎠᎵᏍᏓᏴᏗ ᎤᏂᏗ ᎧᏁᏥᏙ Bud Squirrel ᎧᏃᎮᏍᎬ ᎠᏂᎩᏍᎩ ᎤᎾᎴᏅᎲ ᎠᏅᏗᏍᎬ ᎯᎠ ᎠᎵᏍᏓᏴᏗ ᎤᏂᏯᏙᏍᏗ ᎠᏓᎾᏅ ᎾᏍᎩ ᎤᎾᎵᏍᏓᏴᏗ ᎾᎿ ᎠᏅᏱ ᏥᎸᎸᎢ, ᎾᏍᎩ ᎤᏓᏁᏟᏴᏍᏔᏅ ᏧᏔᎾ ᏓᏆᎴᎷ ᎠᎵᏍᏓᏴᏗ ᎠᏂᎾᏌᏁᏍᎩ ᎠᏲᎯᎲ ᏯᏛᎾ ᎯᎦᏍᎪ ᎯᏍᎩ ᏏᏓᏁᎸ ᏏᏓᏁᎸ ᎠᏂᎩᏍᎩ ᎠᎭᏂ ᎠᏁᎲ.
  --- ᏳᏂᏲᎳ ᎠᎵᏍᏓᏴᏗ, ᏏᏓᏁᎸ ᎠᏂᎷᎬ ᎨᏥᏁᎲ ᎠᎵᏍᏓᏴᏗ ᎣᎾᏗᏢ ᎤᏔᎾ ᏓᏆᎴᎷ ᎠᏂᏍᏚᎢᏍᎪ ᎦᏙᏊ ᏱᏄᏍᏗ ᏙᏯ, ᎠᏗᏍᎬᎢ.
  --- ᎾᏍᎩᎾ ᏃᏩᏛ ᎠᎵᏍᏓᏴᏗ ᎠᏰᏟ, ᎠᏂᏏᏓᏁᎳ ᏃᏊ ᎤᏂᏲᎮᏍᏗ ᎠᎵᏍᏓᏴᏗ ᎾᎿ ᎠᎵᏍᏓᏴᏗ ᎤᏂᏯᏙᏍᏗ ᎠᏓᎾᏅ ᎾᏍᎩ ᏓᏯᏔᎾᎸ ᎠᏝᎾᎡᏍᏗ ᏯᏛᎾ ᏌᎾᎴ ᎠᎩᏍᏗ, ᎤᎦᎹ, ᏠᎨᏏ ᎤᏛᏄᏅ ᎠᎴ ᎦᎵᏗᏓᏅ ᎠᏓᏔᏅᏍᎩ ᎠᎴ ᎢᏤ ᎤᏛᏒᎢ, ᏚᏯ, ᎤᏓᏁᏅ ᏓᏟᏍᏛ ᎠᎴ ᎤᏅᏓ. ᏗᎦᏁᏍᏓᎳᏗᏍᏗᏍᎩ ᎦᏝᎾᎣᎢ ᏧᏓᎴᏅᏓ ᎭᏫᏯ ᎠᎴ ᎤᏅᏓ ᎦᏚᏅ ᎾᏍᏊ ᎾᎿ ᎦᎶᎢ.
  --- “ᎤᏂᏴᏟᎯᏍᏗ ᎾᎿ ᎦᎵᏦᏕ ᎣᏍᏓ ᎤᏁᏓᏍᏗ ᎨᏎᏍᏗ ᎠᎴ ᎤᏂᏯᏍᏗ ᎤᎾᎵᏍᏓᏴᏗ ᎢᏳᏍᏗ ᎤᏂᎩᏍᏓ ᎨᏒ Ꮭ Ꮎ ᎤᏔᎾ ᏓᏆᎴᎷ ᏯᏂᏍᏚᎢᏍᎨᏍᏗ ,” ᎠᏗᏍᎬ ᏌᎶᎵ.
  --- ᎠᏂᎩᏍᎦ ᎠᏂᏏᏓᏁᎸ ᎠᎾᏓᎾᏁᏒᎲᏍᎨᏍᏗ ᎾᎿ ᎠᏓᎾᏅ ᏌᏊ ᎢᏳᏩᎪᏗ ᏏᏅᏓ ᎨᏒ, ᎠᎴ ᎢᎦ ᎠᎵᏍᏓᏴᏗ ᎠᏂᎩᏍᎬ ᎠᏎᎯᎰ ᏯᏂ ᏚᎾᏓᏘᎾᎢ ᏏᏓᏁᎸᎢ. ᎠᎩᏍᏗᏃ ᏲᏚᎵ ᎾᎿ ᎠᎵᏍᏓᏴᏗ ᎤᏂᏯᏙᏍᏗ ᎤᎾᏓᏁᏗᎢ, ᎯᎢᎾ ᏳᎵᏍᏙᏗ ᎾᏍᎩᎾ ᎨᎳ ᎢᏳᎵᏍᏙᏗ ᎾᎿ ᏩᏥᏂ ᎨᎪᎵᎬᎢ , ᎤᎳᎢ ᎠᏆᏂᏲᏍᏗ ᎠᎪᏩᏛᏗ ᎠᎴ ᏄᏍᏛ ᎠᏎᎸ ᎠᏕᎳ ᎪᏢᏍᎬᎢ.
  --- ᏌᎶᎵ ᎠᏗᏍᎬ ᎾᏍᎩ ᎠᏅᏱ ᏥᎧᎸ, ᏍᎪᎯᏧᏈ ᏅᎩᏍᎪ ᎯᏍᎩ ᎠᏂᏏᏓᏁᎸ ᎤᏂᏁᏉᏨ ᎨᎪᏪᎳ ᎾᎿ ᎤᏂᎩᏍᏗ ᎠᎵᏍᏓᏴᏗ ᎠᎴ ᎤᏚᎩ ᎣᎬᎭ ᎠᎵᏍᏓᏴᏗ ᎣᎩᏍᏆᏂᎪᏙᏗ ᎾᏍᎩ ᏦᏥᏁᏗ ᏔᎵᏧᏈ ᎯᎦᏍᎪ ᎠᏂᏏᏓᏁᎸᎢ ᎤᎾᎵᏍᏕᎸᏙᏗ ᎾᎿ ᏕᎭᎷᏱ ᎧᎸᎢ.
  --- ᎾᏍᎩ ᎦᏚᎲ ᏃᏩᏛ ᎤᎵᏍᎪᎸᏔᏅ ᎦᏙᎯ ᎾᏍᎩ ᏃᏩᏛ ᎠᏂᏍᏓᏴᏗ ᎠᏰᏟ ᎤᏙᏢᏗᎢ, ᎾᏍᎩᏃ ᎤᏙᏢᏒ ᎾᎥ ᎾᏍᎩ ᏣᎳᎩᎯ ᏃᏩᏛ ᎥᏰᎸ ᏄᏛᎾᏕᎬ ᎠᏰᏟ ᎾᎿ Galer Avenue.
  --- ᏍᎦᏚᎩ ᏅᎩ ᏣᎳᎩᎯ ᏗᎦᎳᏫᎦ Chuck Hoskin Jr., ᎾᏍᎩ ᏓᏍᏕᎸᎯᏙᎰ ᏃᏩᏛ ᏍᎦᏚᎩ, ᎠᏗᏍᎬ ᎾᏍᎩ ᏣᎳᎩᎯ ᎤᎵᏍᎪᎸᏔᏅ ᎠᎾᎵᏕᎸᏙᏗ ᎾᎿ ᏃᏩᏛᎢ, ᎢᎬᏱ ᎨᏒ ᎾᏍᎩ ᎢᏤ ᎤᎾᏓᏁᎵ ᏴᏫ ᏄᏛᎾᏕᎬ ᎨᏥᎪᎵᏰᏗ ᎠᎴ ᏃᏊ ᎾᎿ ᎯᏍᎩ ᏯᎦᏴᎵ ᏅᎩ ᏧᏅᏏᏯ ᎢᎩᏓ ᎠᎵᏍᏓᏴᏗ ᎠᏰᏟ, ᏕᎨᏥᏁᏢᎢ.
  --- “ᏗᎦᎸᏫᏍᏓᏁᏗ ᏚᎵᏍᏚᎢᏌ ᎠᎭᏂ, ᎠᎴ ᏱᏣᏓᏁᏖᎵ, ᎤᏙᏢᏅ ᎤᎪᏗ ᏧᏓᎴᏅᏓ ᎢᏳᎾᏛᏁᎵᏓᏍᏗ ᎾᎿ ᏍᎦᏚᎩ ᎾᏍᎩ ᎤᎪᏓ ᎤᏂᏂᎬᎬᎢ,” ᎠᏗᏍᎬ Hoskin. “ᎠᎴ ᎾᎿ ᏍᎦᏚᎩ ᎧᏁᏉᎬ ᎾᏍᎩ ᎢᎦᎵᏍᎪᎸᏔᏅ ᎾᏍᎩᎾ ᎠᏙᏢᏍᎬ ᎾᎿ ᏃᏩᏛᎢ. ᎯᎠ ᏣᏓᏁᎳ ᎬᏂᎨᏒ ᏂᎦᎵᏍᏗᎭ ᏃᏣᏛᏁᎲ ᏙᏥᏍᏕᎵᏍᎬ ᎾᎿ ᎣᏣᏓᏅᏟ ᎠᎴ ᏦᎩᏙ.”
  --- ᎤᎪᏛ ᎠᏕᎶᎰᎯᏍᏗ ᏲᏚᎵ ᎾᏍᎩᎾ ᎠᎵᏍᏓᏴᏗ ᎤᏂᏯᏙᏍᏗ ᎠᎴ ᎠᏂᎨᏴᎵ ᎤᎾᎵᏍᏓᏴᏗ ᎤᏙᏢᏒ, ᎯᎢᎾ ᏎᏍᏗ ᏫᏣᏟᏃᎮᏓ 1-800-865-4462 ᎠᎴ ᎠᎭᏂ ᎡᎵᏊ ᏣᎪᎵᏰᏓ
  www.cherokee.org .
  ---  will-chavez@cherokee.org ---  918-207-3961

--- ---
06/11/2012 08:10 AM
ᏓᎵᏆ, ᎣᎦᎳᎰᎹ. – 1844 ᏂᏛᎬᏩᏓᎴᏅ, ᏌᏊᏭ ᎨᏒ ᏅᏁᎯᏴ ᎠᎹᎺᎵᎧ ᎤᎾᏓᏡᎩ ᏗᎾᏓᏍᏚᎵᏍᎩ ᏧᏂᎳᏫᏍᏗᎢ ᎪᏢᏒᎢ ᎠᎭᏂ ᏓᎵᏆ ᎢᎬᎾᏕᎾ. ᎠᎴ ᎾᏍᎩᏊ ᎡᏥᏏᏂ ᎤᎾᏓᏡᎩ ᏗᎾᏓᏍᏚᎵᏍᎩ ᏧᏂᎳᏫᏍᏗᎢ ᎤᎾᏂᎩᏏᏓ ᎪᎦᏴ ᏥᎩ. ᏍᎩᏃ ᎢᎪᎯᏛ ᎾᏁᎰᎢ ᏗᎾᏓᏍᏚᎵᏍᎩ ᎠᎭᏂ,” Wynema Smith, ᏧᏂᎳᏫᏍᏗᎢ ᎨᎳ ᎠᎴ ᏣᎳᎩ ᎠᏰᎵ ᎨᎳ, ᎠᏗᏍᎬᎢ ᎢᎧᏃᎮᏍᎬᎢ. --- Smith ᏔᎵᏍᎪᎯ ᎢᏧᏕᏘᏴᏓ ᏂᏓᏕᏲᏍᎪᎢ ᏣᎳᎩ ᎦᏬᏂᎯᏍᏗᎢ ᎥᎿ ᎯᎵᏍᎩ ᏂᏚᏓᎴᏒᎢ ᏗᏍᎦᏚᎩ ᏓᏓᏁᎵᎸᎢ, ᎥᎿ ᏧᏂᎳᏫᏍᏗᎢ ᎠᎴ ᎥᎿᎢ ᎠᏂᎳᏍᏓᏢᎢ ᏣᎳᎩ ᎦᏬᏂᎯᏍᏗᎢ ᏧᎾᏕᎶᏆᏍᏗᎢ. --- ᎾᏊᏃ ᏥᎩ ᏏᏂᎧ ᎦᎳᏅᏛᎢ ᎤᎾᏓᏡᎬ, ᎾᏃ ᎢᎬᏱᎢ ᎡᏥᏏᏂ ᎤᎾᏓᏡᎩ ᏗᎾᏓᏍᏚᎵᏍᎩ ᏧᏂᎳᏫᏍᏗᎢ ᎤᎾᏁᏍᎬᎮᎢ ᎠᏭᏂᏴᏍᏗᎢ ᎾᎥᎢ ᎠᎴ Riley Chapel. ᎠᏃᏐᎯ ᎨᏒᎩ. ᎤᏓᏅᏏᏃ ᏏᏂᎧ ᏗᎦᎳᏅᏛᎢ ᎢᏴ ᏭᏂᎷᏤᎢ 1950s ᏥᎨᏒᎢ. “ᎢᎬᏱᎢ ᏣᏆᎴᏅᎲᎢ ᎢᎦ ᎦᏁᏄᏟ ᎤᎷᏤᎲᎢ ᏗᎦᏘᏱ ᎠᎴ ᎠᏁᎳ, ᎣᎦᎴᏅᎮᎢ ᏒᏂᏙᏓᏩᏍᎩ ᏂᏕᎦᎵᏍᏔᏁᎬ ᎠᎵᏍᏓᏰᏗ ᎣᏥᏯᏙᎯᎲᎢ ᎡᎵ ᏗᎦᏲᎦᏈᏴᎡᏗ ᏗᏨᏍᏗ ᎠᎴ ᎬᏲᏣᏈᏴᎡᏗ ᏦᎩᎦᏘᏯ,” Smith, ᏥᎩ ᎤᎴᏅᎮᎢ ᏕᎦᎳᏫᏥᏙᎲᎢ 1985 ᏥᎨᏒᎢᎩ, ᎠᏗᏍᏴᎢ. --- 2011 ᏥᎨᏒᎩ, ᏩᏥᏂ ᎢᎵᏍᎪᏟᏔᏅ ᎠᏕᎳ ᎤᎵᏍᏕᎸᏓ, ᎣᏥᏟᏏᎲᎢ ᎠᏕᎳ ᎠᎴ ᏣᎳᎩ ᎠᏰᎵ ᎤᎵᏍᏕᎸᏓ, ᎤᏔᏂᎯᎨᏍᏗ ᏧᏂᎳᏫᏍᏗ ᎤᎾᏁᏍᎬᎮᎢ ᎥᎿ ᏦᎩᎦᏘᏯ ᎤᏁᎳᏗᏍᏗ ᏣᏓᏁᎸᎢ, ᎾᎿ ᎤᏟ ᏗᏜ ᎤᏪᏘ ᏧᏂᎳᏫᏍᏗᎢ ᎠᏓᏁᎸᎢ. --- “ ᎯᎠᏃ ᎤᏤᏟᏓ ᏣᏓᏁᎳ ᎤᏪᏘ ᏣᏓᏁᎸᎢ ᏦᎩᎦᏘᏯ ᎤᏁᎳᏛᎢ ᎠᏓᏁᎳ, ᎠᎴ ᎤᏪᏘ ᎦᎵᏦᏕ ᎢᏳᎵᏍᏔᏅᎢ. ᎠᎴ ᎣᎩᏂᎬᎬᎢ ᎤᎪᏗ ᎡᏓᏍᏗᎢ, ᎠᎭᏂᏃ ᏙᏆᎴᎷ ᏧᏂᏗᎢ ᎠᏁᎳᏗᏍᏗᎢ ᎠᏓᏁᎸᎢ. ᎣᎩᏩᏒᎢ ᎠᎴ ᏙᏆᎴᎷ ᏧᏂᏗᎢ ᎣᎪᏢᏅᎢ, ᎠᎴ ᎾᏊ ᎣᏣᏕᎳᎰᏍᎦ ᎣᎦᏚᎵᎲᎢ ᏏᏊ ᎤᎪᏗ ᎤᏜᏅᏓᏗᏍᏗᎢ ᎣᏣᎢᏒᎢ ᏂᏓᏍᏆᎸᎯᏒ ᎤᎾᏙᏓᏩᏍᎬᎢ, ᎠᏂᏍᏆᏗᏍᎬᎢ ᎠᏂᎸᏉᏗᎲᎢ ᎠᏓᏁᎸᎢ ᎾᎯᏳ ᏚᏂᏃᏗ 2011,ᏄᎾᏓᎴ ᎠᏂᏤ ᏴᏫ ᎠᏂᏴᏟᎢᎲᎢ,” ᏗᎦᏘᏯ Patrick Freeman ᎠᏗᏍᎬᎢ. --- ᎾᎯᏳ ᏥᎨᎳᏗᏙᎲ ᎥᎿ ᏗᎾᏓᏍᏚᎵᏍᎩ-ᎤᎾᎵᎪᏛ ᎣᎦᎳᎰᎹ ᏗᎦᏚᎲ ᏩᎦᎸᎳᏗᎬᏴ ᏧᎾᏕᎶᏆᏍᏗᎢ, --- 1956 ᏥᎨᏒᎢ ᎠᎦᏑᏰᏒᎢ Freeman ᏧᏕᎶᏆᏍᏗ ᎥᎿ ᎡᏥᏏᏂ ᎤᎾᏓᏡᎬᎢ ᏗᎾᏓᏍᏚᎵᏍᎩ ᏧᏂᎳᏫᏍᏗ. ᎾᏍᎩᏃ ᎠᏂᎫᏏ (ᎠᏂᎫᏐᎢ ᎠᏰᎵ) ᎠᏁᎳ ᏐᎢ ᏧᏂᎳᏫᏍᏗ ᏧᏙᏢᏒᎢ ᏭᎾᏖᎳᏕᎢ, ᎠᏎᏅ ᎢᎤᎷᏤᎢ ᏗᎦᏘᏯ ᎾᎯᏳᎢ 2001, ᏕᎭᎷᏱ ᎧᎸᎢ ᎾᎯᏳᎢ ᏚᏭᎪᏛ ᎤᏣᏪᏐᎧᏍᏗᎢ. --- ᏧᏂᎳᏫᏍᏗᎢᏃ ᎠᏁᎳ Ꮟ ᎠᏅᏗᏍᎪᎢ Ꮎ ᎤᏪᏘ ᏧᏂᎳᏫᏍᏗᎢ ᎤᎾᏙᏓᏆᏍᎬᎢ ᎥᎿ ᏓᎾᏕᏲᎲᏍᎪᎢ ᏓᎾᏕᎶᏆᏍᎪᎢ, ᎢᏤᎢᏃ ᏌᏊ-ᎧᏅᏑᎵ ᏧᏂᎳᏫᏍᏗᎢ ᎥᎿᏃ ᏓᎾᏓᏍᏓᏴᎲᏍᎪᎢ, ᏧᎾᎵᏍᏓᏰᏗ ᎤᏜᏅᏛᎢ ᎠᎴ ᏧᏂᎳᏫᏍᏗᎢ. ᎢᏤᎢ ᏧᏂᎳᏫᏍᏗᎢ, ᏄᏂᎬᏫᏳᏌᏕᎩ ᎤᏂᎪᎯ ᎤᏂᎪᏛᎢ 100 ᎢᏳᏂᏨᎢ. --- “ ᎡᎵᏊ ᎣᏣᏙᏯᏅᎯᏗᎰ ᏗᎦᏲᏥᏍᏕᎸᏅᏗ ᏧᏩᎫᏔᏅᏃ Ꮭ ᏰᎵ ᏗᎦᏲᏥᏍᏕᎵᏗ ᏱᎨᏎᎢ.” ᎠᏗᏍᎨᎢ Freeman. ᏧᏂᎳᏫᏍᏗᎢᏃ ᏧᎾᏓᎴᏅᏓ ᎠᏂᎳᏍᏓᏢᎢ ᎠᏁᎳ ᎢᏳᎾᏍᏗᏃ ᎠᏂᏣᎳᎩ,Ponca, ᎠᏂᎫᏏ, ᎠᏂᎩᏚᏩᎩ, ᎠᏂᏌᏩᏄᎩ ᎠᏂᏣᏔ, Navajo, Kickapoo, ᎠᎴ Pottawattamie, “ ᎢᎦᏓᏃ ᎠᎾᏓᏩᏛᎯᏙᎯᏭ. ᎢᎦᏓᏃ ᏙᏤᎸᏕᎢ ᏙᏥᎳᏫᎬᎢ ᎠᏁᎳ, ᎠᎴ ᎣᏥᎪᏩᏘᎭ ᏓᏓᏁᏟᏴᏎᎬ ᎠᎭᏂ ᎡᎵᏊᏃ ᏓᏲᏥᎪᏙᏏ,” ᎠᏗᏍᎬᎢ Freeman. --- ᎾᏍᎩᏃ ᏧᏂᎳᏫᏍᏗᎢ ᎾᏍᏊ ᎠᏂᎬᎿᎨᎢ ᎠᎴ Ꭰ.ᏍᏆᏂ ᎠᏁᎳ, ᎠᎴᏍᏊᎢ ᎤᏴᏢᎢ ᎧᎸᎬᎢ ᏍᎦᏚᎩ ᏩᎦᎸᎳᏗᏴᎢ ᏧᎾᏕᎶᏆᏍᏗ ᏗᎾᏕᎶᏆᏍᎩ ᎥᎿ ᏧᎾᏕᎶᏆᏍᏗ ᏗᏂᎳᏫᎩ. --- ᎤᏤᏟᏓ ᏍᎦᏚᎩ ᎠᏁᎳ ᎠᏁᎳᏗᏙᎰᎢ ᎤᎾᏓᏡᎩ ᏗᎾᏓᏍᏚᎵᏍᎩ ᏧᏂᎳᏫᏍᏗᎢ ᎠᎾᏅᏍᎩ, ᎥᏍᎩᏃ ᎠᎵᏍᏓᏰᏗ ᎠᎾᎵᏍᎪᏟᏗᎰᎢ ᎠᎴ ᏗᎿᏬᎢ ᎾᏍᎩᏃ ᎤᏂᏂᎬᎩ ᏧᏂᏁᏍᏗ. ᏏᏅᏓ ᏳᏓᎵ ᏴᏫᏯ ᏔᎪᎯ ᏓᏃᏢᏍᎪᎢ ᏓᏂᎾᏕᎪᎢ ᎢᎬᏱᎢ ᏅᎩᏁ ᎢᎪᎯ. ᏦᏥᎳᏫᏥᏙᎯ ᎢᎬᏩᎾᏓᎴᎢ ᏧᎾᏁᏟᏗ ᏂᏓᏳᎾᏓᎴᏅᎢ, Freeman ᏲᏁᎦᏭ ᎠᎵᏥᏙᎲᏍᎪᎢ, ᎠᏂᎸᏉᏗᏍᎬᎢᏃ ᏓᏂᎳᏍᏓᏢᎢ ᏓᏂᏃᎩᏍᎪᎢ, ᎠᎴ ᏂᎦᏲᎦᏛᏁᏗ ᏱᎩ, ᎣᏣᏁᏟᏗᎰ ᎩᏲᎦᏙᏗ ᎢᏳᏍᏗ ᎤᏂᎲᎢ ᏧᏂᏃᎩᏍᏗ, ᎾᏍᏊ,” ᎠᏗᏍᎬᎢ Freeman. ᏂᎦᏓᏃ ᏐᎧᏃᎩᏍᏗ ᏙᎩᎲᎢ ᎠᏯ ᎣᏥᏅᏍᏓᏢᎢ ᏱᏗᎦᏪᏍᏗᏊ. ᎥᏝ ᏗᎪᏪᎳᏅᎯ ᏱᎩ. ᏗᎧᏃᎩᏍᏗ ᏴᎩᏓ ᎯᎠ ᏗᎧᏃᎩᏍᏗ ᏱᏛᎧᏃᎩᎠ. ᎠᏎᏅ ᏭᎪᏛ ᎠᏂᎳᏍᏓᏢᎢ ᎥᏝ ᏱᏓᏅᏗᎰᎢ ᏗᎧᏃᎩᏍᏗ.” --- ᎢᎦᏓ ᏧᏂᎳᏫᏍᏗ ᎠᏁᎳ ᏓᏂᏃᎩᏍᎪᎢ ᏣᎳᎩ ᏗᏂᏃᎩᏍᎩ ᎤᎾᏓᏡᎬᎢ. ᏗᎾᏓᏍᏚᎵᏍᎩ ᏧᏂᎳᏫᏍᏗᎢ ᏓᏂᎦᏘᏲᎢ. ᎯᎠᏃ ᎤᎾᏓᏡᎩ ᏂᏚᏓᎴ ᏗᏍᎦᏚᎩ ᏚᏙᏢᏒᎢ ᎥᎿᏃ ᏓᏂᏃᎩᏍᎪᎢ. --- “ ᏭᏂᎪᏛᏃ ᏓᏂᎳᏍᏓᏢᎢ ᎥᏝ ᏳᏂᎭ ᏱᎬᏁᏗᎢ ᏧᏃᏪᎶᏗᎢ, ᎠᎴᏍᏊ ᎣᏣᎵᎮᎵᏍᏗᎰᎢ ᏍᏏᏉᏯ ᎾᏍᎩ ᏥᏚᏬᎷᏩᏛᎮᎢ ᏧᏬᏪᎶᏗᎢ ᏗᎧᏁᎢᏍᏗ ᎡᎵᏃ ᏗᎦᏲᎩᎪᎵᏰᏗ ᎠᎴ ᏦᎪᏪᎶᏗᎢ ,” ᎠᏗᏍᎬᎢ Smith.

--- ---
06/05/2012 01:19 PM
ᏓᎵᏆ, ᎣᎦᎵᎰᎻ.– ᏣᎳᎩᎯ ᎠᏰᎵ ᏓᏂᏁ ᏗᎧᎵᏏᏌᏅ ᎾᎿ ᏧᎾᏍᏗ ᏗᏂᏲᏟ ᏣᎳᎩ ᎨᏥᏅᏏᏓ ᏗᎾᏓᏘᏂᏙ ᎠᎾᏓᎪᎾᏗᏍᎬ ᎾᏍᎩ ᎠᏎᎸᎯ ᏅᎩ ᎢᏳᏩᏂᎸ ᎦᎶᏂ ᎧᎸ ᏌᏚᏏᏁ ᏒᎯᏰᏯᏗᏝ ᎾᎿ ᏏᏉᏲ ᏧᏕᎶᏆᏍᏗ ᎤᏙᏢᏒ ᏧᎾᏁᎶᏗᎢ. --- ᎯᎠ ᎠᎾᏓᎪᎾᏗᏍᎬ ᎾᏍᎩ ᎢᏧᎳᎭ ᎾᏍᎩ ᏑᏓᎵᏍᎪᎯᏁ ᎠᏍᏆᎵᎲ ᏓᎵᏆ ᎤᏔᎾ ᎠᏂᏣᎳᎩ ᏧᏂᏍᏆᎸᎡᎰ ᎠᏎᎸ ᏗᎦᎸᏫᏍᏓᏁᏗ ᏂᎨᏒᎾ ᎢᎦ ᎠᎵᏍᏆᏗᏍᎬ ᏒᎾᏙᏓᏆᏍᏗ. --- “ᎯᎠ ᎠᏍᏆᎸᏍᎬ ᎤᎪᏗ ᎠᏝᏅᏓᏗᏍᎪ ᎾᎿ ᎨᎳ ᏗᎾᏛᏍᎩ ᎤᎪᏛ ᎣᏍᏓ ᏧᎾᏓᏅᏓᏗᏍᏗ ᎤᎾᏓᎾᏰᎯᏍᏗ ᎢᏳᎵᏍᏙᏗ ᏂᎨᏒᎾ ᎠᎴ ᏗᎾᏓᏘᏂᏙ ᎢᏳᏛᏁᎵᏓᏍᏗ ᎤᎾᏕᎶᏆᏍᏗᎢ,” ᎠᏗᏍᎬ ᏂᎨᎵᏍᏔᏂᏙᎲ ᏗᎫᎪᏔᏂᏙ Mandy Scott. “ᎠᎾᎵᏍᏕᎸᏙᏗᏍᎪ ᎨᎳ ᏗᎾᏛᏍᎩ ᎤᎪᏛ ᎤᏁᎳᏗᏓᏍᏗ ᎾᏍᎩ ᏱᎦᏛᏁᎵᏓᏍᏗ ᎢᎩᎲ ᎢᎩᎲ ᎠᎴ ᎠᎾᏕᎶᏆᏍᎪ ᏓᏤᎸ ᎤᎾᏓᏅᏓᏗᏍᏗ ᎤᏂᏃᎮᏗ ᎾᎿ ᏍᎦᏚᎩ ᏚᎾᏛᏒᎢ.” --- ᎯᎠ ᎤᏚᎵᏍᎩ ᎤᎧᎵᏏᏐᏗ ᎪᏪᎳ ᎠᏎ ᏣᎳᎩᎯ ᎨᎳ ᎢᏳᎵᏍᏙᏗ ᎢᏧᎾᏕᏘᏴᏓ ᏅᎩ ᎠᎴ ᏔᎳᏚ ᎢᏍᏗ, ᎾᏍᎩ ᏃᏊ ᏦᎢ ᎢᏗᎦᏗᏍᏗ ᎨᏐ ᎾᏍᎩ ᎢᏧᎾᏕᏘᏴᏓ ᏗᎬᏙᏗ, ᏅᎩ--ᏑᏓᎵ ᎢᏧᎾᏕᏘᏴᏓ ᏌᏊ, ᎦᎵᏉᎩ ᎠᎴ ᏐᏁᎳ ᎢᏍᏗ ᏔᎵᏁ ᏃᎴ ᏍᎪᎯ ᏔᎳᏚ ᎢᏍᏗ ᏦᎢᏁ. ᎠᏧᏣ ᎠᎴ ᎠᎨᏳᏣ ᎤᎾᏓᏠᏒ ᎨᎦᏑᏰᏍᏗ ᏌᏊᎭ ᎾᏍᎩ ᎯᎠ ᎢᏧᎾᏕᏘᏴᏓ ᏥᏕᎪᏪᎳ ᎨᏒᎢ ᎾᏍᎩᏃ ᏣᎳᎩ ᎠᏰᎵ ᎤᎬᏩᏟ ᎠᏂᎩᏍᎪ ᏄᏍᏛ ᎠᏥᏅᏒ ᎬᏂᎨᏒ ᏫᏂᎬᏁᎰ ᏄᎵᏍᎨᏗᏴ, ᎢᏳᎾᏛᏁᎵᏓᏍᏗ ᎠᏂᏣᎳᎩ ᎠᎴ ᏗᎦᏓᎴᏅ ᎤᏂᏃᎮᏗ ᎾᎿ ᎠᏂᏣᎳᎩ ᎠᏂᏴᏫ. --- ᎠᏍᏆᏙᏅ ᎠᎧᎵᏏᏐᏗ ᎪᏪᎵ ᏫᎦᏅᏗ ᎦᏱᏉᏂ ᏌᏚᏏᏁ ᎢᎪᎯᏓ ᎤᎵᏍᏚᎢᏌ ᎨᏎᏍᏗ ᎠᎴ ᎤᏠᏯᏍᏗ ᏣᎦᏟᎶᏍᏔᏅ ᏣᎳᎩ ᎠᏰᎵ ᎨᎳ ᎨᏒ ᎧᏃᎮᏍᎩ ᎠᏆᏂᏲᏍᏗ ᎤᎾᎢ ᎠᎴ ᎦᏲᏟ ᎪᏪᎳᏅ ᎠᏓᏃᎮᏍᎩ ᎤᏩᏌ. ᎾᏃ ᎨᎦᏑᏰᏓ ᏧᏩᎪᏔᏅᏒ Ꮭ ᎬᏩᏖᎳᏗᏍᏗ ᏱᎩ ᎾᎿ ᎢᏳᏕᏘᏴᏓ ᎨᏒᎢ. --- ᎤᎪᏛ ᎠᏕᎶᎰᎯᏍᏗ ᏲᏚᎵ ᎠᎴ ᎠᎧᎵᏏᏐᏗ ᏲᏚᎵ ᎯᎠ ᎠᏟᏃᎮᏙᏗ, Mandy Scott 918-207-3841 ᎠᎴ email mandy-scott@cherokee.org .

--- ---
05/23/2012 08:04 PM
ᎣᎦᎳᎰᎹ ᏗᎦᏚᎲᎢ - ᎾᏍᎩᏃ ᏁᎳᏚᎢ ᎢᏯᏂᎢ ᎠᏁᎳ ᎾᎿ ᎠᏓᏁᎸᎢ ᎠᏁᎯᏯ ᎠᎹᏰᎵ ᎤᎾᏙᎩᏯᏓ ᎤᎾᏓᏡᎬ ᎬᏂᎨᏒ ᏄᏅᏁᎸ ᏓᏂᎫᏍᏛᏍᎬᎢ ᎠᎹᏰᎵ ᎠᏴᏫᏯ ᏂᏧᎾᏛᏁᎸᏍᏔᏅ ᎠᏰᎵ ᏚᎾᏙᏢᏒᎢ ᎾᎿ ᎤᏟᏗᏢᎢ ᏚᏩᏢᎥᎢ ᎾᎿ ᎣᎦᎳᎰᎹ ᎡᏉᏂ ᏚᏪᏴᎢ ᏗᎦᏚᎲᎢ ᎾᎥᎢ. --- ᏗᎦᎳᏫᎩᏃ . Seneca Scott , ᏔᎳᏏ ᎡᎯ ᎠᎴ ᎤᎾᏙᎩᏯᏓ ᎤᎾᏓᏡᎬ ᎨᏫ , ᎤᎵᏁᏣ ᎫᏬᏂ 26 ᎯᎸᏍᎩᏃ ᏂᏓᏕᏘᏯ ᎤᎶᏒᎿ ᎾᏊᏃ ᎢᎬᏱᏱᎢ ᎤᎾᏙᎩᏯᏓ ᎤᎾᏓᏡᎩ , ᎾᏍᎩ ᎬᏩᎾᏠᏯᏍᏗ ᎤᏂᏴᏜ ᎠᎴ ᎤᏂᎦᎾᏩ ᏂᎦᏓ ᎣᏏ ᎤᏂᏰᎸᏅᎢ ᏱᎬᏛᏁᏗ ᎨᏒᎢ . --- ᎾᏍᎩᏃ ᏍᎦᏚᎩ ᏩᏥᏂ ᎠᏍᏕᎵᏍᎩ ᎠᏰᎵ ᎤᎦᏎᏍᏗ ᏳᏪᏓ ᏚᏂᏴᎢ $ 40 ᎢᏳᏩᏗᏅᏓ ᏧᏤᏟᏓ ᎠᏕᎳ ᏓᎲᎢ ᎤᏂᏍᏆᏗᏍᏗ ᎢᏳᏍᏗ ᏚᏄᎪᏛᎢ ᎠᎴ ᏓᏂᎦᏖᏃ ᎢᏗᎦᏟᏌᏅᎢ $ 40 ᎢᏳᏩᏗᏅᏓ ᎾᏍᎩ ᏍᎦᏚᎩ ᎤᎵᏍᎪᏟᏔᏅᎢ . ᏂᏗᎦᎵᏍᏙᏗᎭ , ᎢᎦᏓᏃ ᏗᏂᎳᏫᎩ ᎥᏝ ᎣᏏ ᏯᏂᏰᎸᏍᎨᎢ $ 171 ᎢᏳᏩᏗᏅᏓ ᏙᏗᎵᎬᏩᏝᏂᏒᎢ ᎾᏍᎩ ᎤᏪᏘ ᎠᏍᏆᏂᎪᏗᎢ ᎠᎴ ᎦᎵᏦᏕᎢ ᎦᏬᏂᏏᏙᎢ Kris Steele ᎢᏳᏪᏓ ᎢᎠᎭᏃ ᏍᏗᎢ ᏍᎦᏚᎩ ᎠᏈᏱᏍᎩ ᎤᎵᏍᎪᏟᏔᏅ ᎠᎵᏍᏕᎸᏙᏗ ᎤᏂᏍᏆᏗᏍᏗᎢ . --- J. Blake Wade , ᏄᎬᏫᏳᏌᏕᎩ ᏗᎦᎳᏫᎩ ᎠᏓᏎᎮᎮᎯ ᎾᎿ ᎠᎹᏰᎵ ᏁᎯᏴ ᎢᏳᎾᏛᏁᎵᏓᏍᏗ ᎨᎳ ᎠᎴ ᏗᏕᎶᏆᏍᏗᎢ ᏗᎳᏏᏛᎢ , ᎾᏍᎩᏃ ᎠᏃᎷᏩᏘᎭ Ꮎ ᎢᏳᎾᏛᏁᎵᏓᏍᏗᎢ ᎠᏰᎵᎢ , ᏱᎦᏪᏓᏃ Ꮎ ᎠᏰᎵᎢ ᎤᏙᏢᏒᎢ ᏧᎬᏩᎶᏗ ᏄᏍᏗᏓᏅ ᎾᏍᎩ ᏍᎦᏚᎩ ᎤᎵᏍᏕᎶᏙᏗ ᏓᎲᎢ $ 3.8 ᎢᏯᏔᎳᏗᏅᏛ ᎠᏟᎠᎵᏒᎢ 20 ᎢᏧᏕᏘᏴᏓ . ᎾᏍᎩᏊᏍᎩᏂ ᎠᏰᎵᎢ ᎤᏙᏢᏒᎢ ᎠᎵᏍᎪᏟᏗᏍᎨᏍᏗ $ 150 ᎢᏳᏆᏗᏅᏓ ᎠᏕᎳᎭ ᏍᎦᏚᎩ ᎠᏰᎵ ᎠᎫᏴᏗ . --- ᎢᎾ ᏗᏁᏙᎯ ᏗᏂᏍᏕᎸᎯᏙᎯ ᎾᏍᎩ ᏦᎢᏁ ᏪᏋᎢ ᎾᏍᎩ ᏗᎦᎸᏫᏍᏓᏁᏗᎢ ᎾᎿ ᎣᎦᎳᎰᎹ ᎾᏍᎩᏃ ᏱᎦᎢ $ 6.1ᎢᏯᏔᎳᏗᏅᏛ ᏧᎬᏩᎶᏗ . “ᏧᏕᏘᏴᎯᎶᏓ ᎣᎩᎶᏒ ᎣᎦᏕᎶᏆᎡᎢ ᎾᏍᎩ ᎣᎦᎳᎰᎹ ᏂᏧᎾᏛᏁᎸᏍᏔᏅ ᎢᎾ ᏗᏁᏙᎯ ᏗᏂᏍᏕᎸᎯᏙᎯ ᏧᏂᎸᏫᏍᏓᏁᎯ ᎣᏌᏂᏭ ᎤᏙᎷᏩᏛᏗᎢ ᏗᎦᎸᏫᏍᏓᏁᏗ ᎤᏙᏢᏗᎢ,” ᎠᏗᏍᎨᎢ Wade . “ᎾᏃ ᏗᎾᏕᎶᏆᏍᎩ ᎤᏂᎾᏄᎪᏫᏒᎢ ᎤᏂᎯᎸᏍᏗᎢ ᎾᏍᎩ Ꮎ ᏂᏧᎾᏛᏁᎸᏍᏔᏅ ᎢᎾ ᏗᏁᏙᎯ ᏗᏂᏍᏕᎸᎯᏙᎯ , ᏔᎵᏃ ᎤᏓᎴᎢ ᎪᎱᏍᏗ ᏗᎦᏎᏍᏙᏗ ᎣᎦᎳᎰᎹ ᎤᏤᏟᏓᎭ ᎢᏳᎵᏍᏙᏗᎢ : ᎾᏊᏃ ᏥᎩ ᎠᏁᏙᎲᎢ ᏗᏂᏍᎳᏗᏍᎩ ᎠᎴ ᎤᏕᎵᎬᎢ ᎢᏳᎾᏛᏁᎵᏓᏍᏗᎢ ᎠᎴ ᎠᎹᏰᎵ ᎠᏂᏴᏫᏯ ᎢᏳᎾᏛᏁᎵᏓᏍᏗᎢ ᎾᏍᏊ .” --- Wade Ꮓ ᎠᏠᏯᏍᏗᎲᎢ Ꮎ ᏗᎾᏙᎩᏯᏗᎩ ᎤᎾᏓᏡᎩ ᎧᏃᎮᏢᏅᎢ ᎤᎾᏛᎪᏗᎢ ᎣᎦᎳᎰᎹ ᏩᎲᏂ ᏗᎦᎳᏫᎩ ᏧᎸᏫᏍᏓᏁᏗ ᎤᏩᏟᏐᏗᎢ ᎤᎪᏗ ᎢᎾ ᏗᏁᏙᎯ ᏗᏍᏕᎸᎯᏓᏍᏗ ᏗᎦᎸᏫᏍᏓᏁᏗᎢ ᎠᎴ ᎤᎪᏩᏛᏗ ᎾᏍᎩ ᏍᎦᏚᎩ ᎪᏢᏍᎬᎢ . --- “ ᎤᎪᏛᏃ ᏏᏅ ᏐᎢᏊ ᎢᎾ ᏗᏁᏙᎯ ᏗᏂᏍᏕᎸᎯᏙᎯ ᎤᏂᎪᏩᏛᏗᎢ. ᎾᏊᏃ ᎠᏰᏟ ᏯᏥᎧᎲᎩ ᎣᎦᎳᎰᎹ ᎢᏳᎾᏛᏁᎵᏓᏍᏗ ᎢᎾ ᏗᏁᏙᎯ ᏗᏂᏍᏕᎸᎯᏙᎯ,” ᎾᏊᏃ ᎠᏟᎢᎶᎯᎭ ᎠᏕᎳ ᏗᎦᏙᏗᎢ ᎤᎪᏗ ᎠᏕᎳ ᎤᏙᎷᏩᏛᏗᎢ ᎾᎿᎢ ᎠᎹᏰᎵ ᎠᏂᏴᏫᏯᎢ ᎢᏳᎾᏛᏁᎵᏓᏍᏗ ᎠᏰᎵ ᎠᎴ ᎤᏪᏘ ᎠᏍᏆᎪᏛᎢ , ᎣᎦᎳᎰᎹ ᏩᏤᎯᏴ ᎠᏰᎵ ᏚᏙᏢᏒᎢ ᎬᎪᏩᏛᏗ .”

--- ---
05/18/2012 08:26 AM
ᏓᎵᏆ, ᏬᎦᎳᎰᎹ. - ᎤᏂᏍᏚᎢᏒᏃ ᎾᎯᏳᎢ 2001, ᏣᎳᎩ ᎦᏬᏂᎯᏍᏗ ᏧᎾᏕᎶᏆᏍᏗ ᏑᏓᎵ ᏗᏂᏂᏙᎯ ᏗᏂᏍᏆᏗᏍᎩ ᏩᎬᏱᏴᎢ ᎤᏂᏍᏆᎸᎡᎸᎢ ᎠᏂᏍᎬᏘ 14. --- “ᏐᏁᎳᏃ ᎢᏯᏂᎠ ᏑᏓᎵᏁ ᏗᏂᏂᏙᎯ ᏗᏂᏍᏆᏗᏍᎩ. ᎠᏂᎨᏳᏣᏃ ᏣᏁᎳᏃ ᎾᏂᎠ ᎠᎴ ᏌᏊ ᎠᏧᏣ ᎠᎴ ᎣᏍᏓ ᎤᏂᏰᎸᏒᎢ,” ᎠᏗᏍᎬᎢ ᏄᎬᏫᏳᏌᏕᎩ Holly Davis . “ ᏭᎪᏗᏃ ᎯᎠ ᏗᏂᏲᏟ ᏐᏁᎳ ᎠᎴ ᏍᎪᎯ ᎢᏭᏕᏘᏴᏓ ᎾᏁᎶᎢ ᎠᎴ ᎾᏊ ᎨᏒ ᎣᎦᎵᏅᏓᏁᎲ ᎬᏂᎨᏒ ᏃᎬᏁᏗᎢ ᎾᏍᏓᏴᎢ ᏚᏂᎸᏫᏍᏓᏁᎸᎢ ᎠᎴ ᏂᎦᎥᎢ ᎤᎾᏕᎶᏆᎥᎢ ᎦᏬᏂᎯᏍᏗᎢ ᎠᎴ ᏫᏚᎾᎳᏏᏗ ᏐᎢ ᏧᏙᏢᏒᎢ ᎠᎾᏕᎶᏆᏍᎬᎢ ᎾᏍᎩ ᎠᎾᏗᏍᎬᎢ ᎦᏬᏂᎯᏍᏗᎢ.” --- ᏱᎪᎯᏓᏃ ᏓᎾᏕᎶᏆᎲᎢ, ᏗᎾᏕᎶᏆᏍᎩ ᎠᎾᏕᎶᏆᎲᎢ ᎠᏂᏣᎳᎩ ᏂᏧᎾᏛᏁᎸᏍᏔᏅᎢ ᎠᎴ ᎤᏪᏘ ᎧᏃᎮᏢᏅᎢ, ᎠᎴᏍᏊ ᎤᏠᏱ ᏥᏂᏚᏍᏗ ᏗᏐᎢ ᏧᎾᏕᎶᏆᏍᏗ ᏂᎦᎥᏭ ᎠᎦᏌᏍᏔᏅ ᎠᎴ ᏗᏎᏍᏗ. ᎩᎵᏏᏃ ᎦᏬᏂᎯᏍᏗ ᎬᏂᎨᏒ ᏂᎨᎬᏁᎸ ᎯᏍᎩᏁ ᏗᏂᏂᏙᎯ ᎤᎾᎵᏍᏕᎸᏙᏗ ᏓᏓᏁᏟᏴᎡᎬᎢ ᏭᎪᏛ ᎩᎵᏏ ᏂᏧᎾᏛᏁᎧᏍᏔᏅ ᎾᏍᎩᏯᎢ ᏂᎦᎵᏍᏔᏁᎬᎢ. --- “ ᏭᎵᏍᎨᏗᏴᎢ ᎣᎦᏚᎵᎲᎢ ᎧᎵ ᏣᎳᎩ ᎠᏂᏬᏂᏍᎩ ᏭᎾᏟᎠᎶᎯᏍᏗᎢ ᏍᎩᏃ ᏱᏭᏟᎠᎶᏟ ᏯᏂᎷᎩ ᎠᎴ ᏱᏓᎾᏕᏲᎲᎦ ᎥᎿ ᏣᎳᎩ ᏧᎾᏕᎶᏆᏍᏗ,”ᎠᏗᎠᎬᎢ Davis. --- “ ᎥᏍᎩᏃ ᎤᎵᏍᎨᏗᏴᎢ ᏲᎦᏚᎳ ᎣᎩᎪᏩᏛᏗᎢ ᎢᏳᎵᏍᏙᏗᎢ ᏂᎬᏂᏏᏍᎩ ᎥᎿ ᏣᎳᎩ ᏧᎾᏕᎶᏆᏍᏗ, ᏗᎾᏕᏲᎲᏍᎩ ᏙᎩᎧᎲᎢ ᎥᏝ ᏂᎪᎯᎸ ᏯᏁᏙᎮᏍᏗ ᎠᎭᏂ. ᎢᎦᏓ ᏛᎠᎾᏣᏪᏐᎸᏍᏔ ᎠᎴ ᏄᏓᎴᏭ ᎪᎱᏍᏗ ᏂᏓᎠᎾᏛᏁᎵ, ᎠᎴ ᎯᎠ ᏗᏂᏲᏟ ᏗᎾᏕᏲᎲᏍᎩ ᎢᏳᎾᎵᏍᏙᏗ ᎾᏊᏃ ᏱᏓᎾᏕᏲᎲᎦ. ᏲᏥᎸᏉᏓ ᎣᎩᎪᏩᏛᏗᎢ ᎯᎠ ᏗᏂᏲᏟ ᏩᎦᎸᎳᏗᏴ ᏧᎾᏕᎶᏆᏍᏗ ᏧᎾᏕᎶᏆᏍᏗ ᎠᎴ ᏧᏂᏍᏆᏗᏍᏗ ᎠᎴ ᎤᏂᎷᎯᏍᏗ ᎠᎴ ᏗᎾᏕᏲᎲᏗᎩ ᎢᏳᎾᎵᏍᏙᏗ ᎥᎿ ᏣᎳᎩ ᏧᎾᏕᎶᏆᏍᏗ ᎾᏊᏃ ᏳᏂᎪᏓ ᏗᏂᏲᏟ ᏱᏙᏤᏲᎲᎦ ᏂᏗᎦᎵᏍᏙᏗ ᏲᏥᎸᏉᏓ ᎤᏔᏃᎯᏍᏗ ᏧᎾᏕᎶᏆᏍᏗᎢ.” --- ᎾᏍᎩᏃ ᏂᏚᏕᏘᏴᎯᏒ ᎧᏁᏉᏍᎬᎢ ᏧᎾᏕᎶᏆᏍᏗ. ᏗᏂᏍᏆᏗᏍᎩᏃ ᏍᏏᏉᏲᎢ ᏧᎾᏕᎶᏆᏍᏗᎢ ᎦᎵᏉᎩᏁ ᏗᏂᏂᏙᎯ ᎾᏍᎩᏊ ᏣᎳᎩ ᎠᏕᎶᏆᏍᏗ ᏂᎬᏂᎯᎵᏎᏍᏗ. --- “ ᏄᏍᏛᎢ ᏙᎫᏛᎢ ᎢᏲᎦᏛᏁᏗᎢ ᎠᎴᎾᏊ ᏥᎩ, ᎢᎬᏓᏅᏖᎵᏓᏍᏗᏊ ᎣᏤᏙᎠ, ᏣᎳᎩ ᏧᎾᏕᎶᏆᏍᏗ ᏗᎾᏕᏲᎲᏍᎩ ᏱᏙᏥᏓ ᏭᏁᏓᏍᏗ ᏂᎬᏂᏏᏍᎩ ᎯᎠ ᏗᏂᏲᏟ, ᎠᏎ ᎤᏁᎳᏗᏍᏗ ᎦᏬᏂᎯᏍᏗ; ᎠᏗᏍᎬᎢ Davis. “ ᎢᏳᏍᏗᏃ ᎧᏃᎮᏍᎩ ᏣᎳᎩ ᏱᎬᏁᎸᎯ ᎨᏎᏍᏗ ᎤᏂᏲᎱᏎᏗ ᏂᎨᎲᎾ ᎢᏳᏍᏗ ᎤᎾᏕᎶᏆᎥᎢ ᎠᎴ ᏂᎬᎯᎵᏐᏭ ᏓᎾᏛᏍᎬᎢ ᎠᎴ ᎠᎾᏕᎶᏆᏍᎬᎢ. ᎾᏊᏃ ᏐᏁᎵᏁ ᏗᏂᏂᏙᎯ ᏱᏄᎵᏍᏔᎾ, ᎤᏚᎩᏃ ᎣᎬᏎᏍᏗ ᏣᎳᎩ 1, 2, 3, ᎠᎴ 4, ᎢᏳᎵᏍᏙᏗᎢ.” --- ᎯᎸᏍᎩᏃ ᏗᎾᏕᎶᏆᏍᎩ ᏗᏂᏍᏆᏗᏍᎩ ᎢᏳᎾᏍᏗ Cheyenne ᎠᎴ Cree Drowningbear ᏂᏗᎬᏩᏓᎴᏅ ᏂᏓᎾᏕᎶᏆᎰᎢ. --- “ᎥᏍᎩᏃ ᎢᎬᏱᎢ ᎤᎾᎴᏅᏓ ᎢᎬᏱᎢ ᏧᏂᏍᏚᎢᏒᎢ,” Charlie Drowningbear ᏕᎧᏁᎢᏍᏗᎲ ᏚᏓᏘᎿᎥᎢ. “ ᏦᎢ ᎢᏧᎾᏕᏘᏴᏓ ᏥᎨᏒ ᎾᏁᏙᎰᎢ ᎾᎿᎢ.” --- ᎾᏃ Drowningbear ᎠᏂᏏᏓᏁᎸ ᎡᎳᏆᎻ ᏂᏓᏳᎾᏓᏅᏓ ᎣᎦᎳᎰᎹ ᎤᏂᎷᏨᎢ ᎡᎵ ᏗᎦᏳᎾᏕᎶᏆᏍᏗ ᏗᏂᏲᏟ. --- Cheyenne, 12, ᎧᏃᎮᏍᎬᎢ ᎯᎸᏍᎩ ᏗᎧᏁᎢᏍᏗ ᏣᎳᎩ ᎬᏗ ᏚᏅᏖᎢ ᏧᎦᏴᎵᎨ ᎬᏩᏍᏕᎵᏍᎬᎢ Ꮟ ᎾᎴᏂᏍᎬᎾ ᏓᏕᎶᏆᎲᎢ. --- “ ᎯᎠᏃ ᏂᏧᎾᏛᏁᎸᏍᏔᏅ ᎣᎦᏤᎵ, ᎠᎴ ᎾᏍᎩ ᎥᏍᎩ ᏂᎤᏍᏗ ᎣᏤᎭ” ᎠᏗᏍᎬᎢ Charlie. “ ᎠᎴᏍᏊ ᏧᎾᏕᎶᏆᏍᏗ ᎢᏴ ᎣᏥᏬᏂᎪᎢ, ᎾᏍᎩᏃ ᏂᎤᏍᏗ ᏦᎨᏅᏒᎢ.” --- ᎥᎿ ᏧᎾᏁᏟᏗᎢ ᏍᏏᏉᏲᎢ ᏓᏂᏍᏆᏗᎲᎢ ᏭᎪᏛ ᏣᎳᎩ ᎦᏬᏂᎯᏍᏗᎢ ᏱᎬᏁᎸᎯ ᎨᏒᎩ ᏗᎾᏕᎶᏆᏍᎩ ᏏᏴᏫᎭ ᎤᎾᏜᏅᏓᏁᎲᎢ ᎤᏂᏬᏂᎯᏍᏗ ᎠᎴ ᏧᏂᏃᎩᏍᏗ ᏣᎳᎩ ᎬᏗ, “ᎠᏜᏅᏓᏗᎲᎢ ᎬᏂᎨᏒ ᏳᏅᏁᏗ ᎾᏍᏓᏴ ᏚᏂᎸᏫᏍᏓᏁᎸᎩ, ᎤᎾᏓᎬᏴᎵᎨ ᏍᏓᏯ ᏚᏂᎸᏫᏍᏓᏁᎸᎢ ᏂᏗᎦᎵᏍᏙᏗᎭ ᏍᏓᏱ ᎨᏒᎩ ᏗᎫᎪᏙᏗ, ᎾᎯᏳ ᏥᎨᏒᎩ, ᎯᎠ ᎤᎾᏓᎬᏴᎵᎨ ᏧᏄᎪᏙᏗ ᏫᏗᎪᏪᎶᏗ ᎠᏁᎳᏗᏍᎬ ᎯᎠ ᏗᎾᏕᎶᏆᏍᎩ ᎠᎴ ᎤᎾᏅᏘ ᎢᎬᏩᎵᏍᏙᏗ ᎨᏒ ᏂᏗᎦᎵᏍᏙᏗᎲ ᎢᏤᎯ ᎨᏒᎩ ᎩᎳ ᎤᎾᎴᏅᏗ ᎨᎲ ᏳᏍᏗ .” ᎠᏗᏍᎬᎢ Davis. --- ᎠᎾᏓᏩᏛᎯᏙᎯ ᎠᏂᏬᏂᏍᎩ ᎢᎨᎦᏠᏯᏍᏕᎢ ᎤᎬᏫᏳᎯ Bill John Baker ᎠᎴ ᎠᏕᎶᏆᏍᏗᎢ ᏄᎬᏫᏒᏕᎩ Dr.Neil Morton. ᏧᏁᏲᎲᏍᎩᏃ Curtis Washington Ꮟ ᏂᏚᏅᏁᎸᎾ ᏗᎪᏪᎵ, John Ross ᏣᎳᎩ ᏗᏁᎶᏗᏍᎩ ᏬᎭᎵ ᏧᎩᏓᏟ ᏚᏅᏁᎸᎢ ᏧᎾᎵᏚᎶᎢ ᎢᏧᏅᏁᏗ ᎠᎴ ᏗᏕᎶᏆᏍᏗ ᏗᏂᏍᏕᎵᏍᎩ ᏧᏂᎸᏫᏍᏓᏁᎸ Harry Oosahwee ᎠᎴ Dr. Gloria Sly. --- ᎤᎵᏍᏆᏗᏃ ᏓᏂᏍᏆᏗᎲ ᎤᎵᏍᏚᏁᎢ ᎠᏓᏙᎵᏍᏗ ᏣᎳᎩ ᏱᎬᏁᎸᎯ ᎠᎴ ᏗᏓᏟᎶᏍᏔᏅ ᎬᏂᎨᎲ ᏂᏚᎵᏍᏔᏅᎢ ᎠᎴ ᎠᏓᏴᎳᏗᏍᎩ ᎠᏓᏴᎳᏗᎲᎢ ᏗᏂᏲᏟ ᏄᏍᏛᎢ ᏚᏂᏍᏆᏛᎢ . --- “ ᏐᏁᎳ ᏗᏂᏲᏟ ᏙᎩᎧᎭ ᎤᏂᏍᏆᏓ ᎪᎱᏍᏗ ᎾᏍᎩ Ꮭ ᎢᎸᎯᏳ ᎩᎶ ᎢᏳᏛᏁᎸᎢ ᏱᎩ.” ᎠᏗᏍᎬᎢ Marie Eubanks, ᏑᏓᎵᏁ ᎠᎵᏍᏕᎵᏍᎩ ᏗᏕᏲᎲᏍᎩ. “ ᎢᎦᏃ ᎤᎾᏢᏱᏕᏓ ᏗᎾᏕᎶᏆᏍᎩ. ᎧᎵᎢ ᎠᏂᏬᏂᏍᎩ, ᎠᎴ ᎤᏚᎩᏃ ᎣᎬᏎᏍᏗ ᎬᏂᎯᎵᏐᏭ ᎠᏅᏗᏍᎬᎢ ᎦᏬᏂᎯᏍᏗᎢ.”

--- ---
05/15/2012 08:24 AM
ᏓᎵᏆ, ᎣᎦᎳᎰᎹ. – ᏑᏓᎵ ᎠᏕᏘᏱᏍᎬᎢ ᏣᎳᎩᎯ ᎤᎾᏕᏘᏱᏍᎬᎢ ᎠᏍᏆᎵᏍᎬᎢ ᎠᏃᏢᏅᏍᎩ ᎬᏂᎨᏒ ᎾᏅᏁᎭ ᎠᎴ ᎠᏂᎾᏕᏒᎲᏍᎬᎢ , ᎾᎯᏳᏃ ᎠᏍᏆᎵᏍᎨᏍᏗ ᏗᎦᎸᏫᏍᏓᏁᏗ ᏂᎨᏒᎾ . ᎦᎶᏂ 10 ᎯᏁ ᎠᎵᏍᏚᎲᏍᎦ ᎠᏃᏢᏅᏍᎩ ᎤᏁᎳᏗᏍᏗᎢ. --- ᎠᏃᏢᏅᏍᎩᏃ ᏓᏅᎵᎪᏂᏍᎨᏍᏗᏃ $12,000 ᎠᏕᎳ ᏓᏌᏍᏕᏍᏗ 12 ᎢᏳᎾᏓᏛᎯ ᎨᏎᏍᏗ: ᏂᏧᎾᏛᏁᎸᏍᏔᏅ, ᎪᎯᏴ ᏥᎩ ᏗᎦᏓᎫᎫ ᏥᏓᏃᏢᏍᎦ, ᏗᏑᏫᏒᎯ, ᏧᎾᏟᎢᎶᏍᏔᏅᏅ ᎠᎴ ᏗᎨᎦᏟᎶᏍᏔᏅ, ᏗᎾᏓᏟᎶᏍᏗᏍᎩ, ᎠᏂᏲᏝᏅᏍᎩ, ᏔᎷᏣ ᏗᏅᏍᎩ, ᏗᎬᎭᎴᏫᏓ ᎠᎴ ᏗᏅᏍᎩ ᎠᎴ ᎢᏧᏓᎴᏅᏗᏭ ᎪᎱᏍᏗ. --- ᏗᎾᏛᏍᎩ 1-8, 9-13, ᎢᏧᎾᏕᏘᏴᏓ ᎠᎴ 14-18 ᎠᎴᏍᏊ ᎤᏁᏓᏍᏗᏭ ᎤᏁᎳᏗᏍᏗ ᎢᏳᏍᏗ ᎤᏃᏢᏅᏅᎢ. --- “ᎣᎩᏔᏃᎯᏍᏔᏅ Ꮎ ᏗᎾᏛᏍᎩ ᎤᎾᏟᏡᎬᎢ ᎯᎠ ᏧᏕᏘᏴᏌᏔᏘ ᎠᎴ ᎢᏳᎾᏕᏘᏴᏓ ᎨᏒ ᎡᎳᏗ ᏄᏅᏁᎴᎢ, ᏗᎾᏛᏍᎩᏃ ᎤᎪᏗ ᎠᏕᎳ ᏕᎨᏥᏌᏍᏓᏁ, ᏗᎾᏛᏍᎩᏃ ᎤᏩᎬᏗᏗᏒᎢ ᎠᎾᎢ,” Marie Smith, ᎠᏃᏢᏅᏍᎩ ᎠᏓᏅᏖᏟᏙᎯ, ᎠᏗᏍᎬᎢ. --- ᎬᏖᎳᏗᏍᏗᏃ, ᏗᏟᎶᏍᏔᏅᎲᏍᎩᏃ ᎠᏎᎢ ᏩᏥᏂ ᎣᏏᏂ ᏓᏳᏂᏰᎸᏅᎢ ᎠᏂᎳᏍᏓᏢᎢ ᎠᏁᎳ ᎨᏒᎢ ᎠᎴ ᏔᎵᏊ ᏂᏚᏓᎴᎢ ᏂᏚᏙᏢᏒᎢ ᏯᏖᎳᏗ ᎬᏂᎨᏒᎢ ᏱᏂᎬᎦ ᎪᎱᏍᏗ ᎤᏬᏢᏅᎢ . ᎾᏍᎩᏃ ᎢᏳᏍᏗ ᎤᏬᏢᏅᏅᎢ ᎠᏎᎢ ᎯᎠᏭ ᏧᏕᏘᏴᏌᏘ ᎤᏬᏢᏅᎢ ᎢᏳᎵᏍᏙᏗ ᎠᎴ ᎠᏍᏆᏙᏅᎯ ᎠᎴ ᎠᏛᏅᏍᏙᏅᎢ ᎬᏂᎨᏒ ᎢᎬᏁᏗᎢ . --- ᎾᏍᎩᏃ ᎤᏃᏢᏅᏅ ᎬᏂᎨᏒ ᎾᏅᏁᎮᏍᏗ ᎥᎿ ᏓᎵᏆ ᏍᎦᏚᎩ ᎠᏰᎵ ᎤᏂᏍᏆᏂᎪᏔᏅᎲᏍᏗ ᎠᏓᏁᎸᎢ ᎥᎿ 100 ᎤᏴᏢᎢ. ᎠᎹ ᎦᎵᏅᏛᎢ . ᎢᏴᎢ ᎠᏂᏍᏚᎢᏍᎨᏍᏗ 1ᎠᏟᎢᎵᏒᎢ ᎾᎯᏳ ᎦᎶᏂ.31, ᎠᎴ ᎤᎾᏓᏠᏒᎯ ᎬᏂᎨᏒ ᎾᏅᏁᎮᏍᏗ ᎾᎯᏳ ᎤᏒᎢ. ᎾᏍᎩᏃ ᎤᏃᏢᏅᎢ ᏂᎬᎿᎣᎢ ᎨᏎᏍᏗ ᏂᏗᎬᎴᏅᏓ 10 ᎠᏟᎠᎵᏒᎢ ᎾᎯᏳ ᏚᎵᏍᏗ. 1ᎢᎬᏁᏅᏓ 5 ᎠᏟᎠᎵᏒᎢ. ᎾᎯᏳ ᏚᎵᏍᏗ. 2. --- ᎾᏃ ᎬᏂᎨᏒ ᎾᏅᏁᎲ ᎪᎱᏍᏗ ᎾᏍᎩᏃ ᎾᎯᏳ ᏂᎦᎵᏍᏔᏅᏍᎬᎢ 60 ᎾᏕᏘ ᏣᎳᎩᎯ ᎤᏕᏘᏱᏍᎬ ᎠᏍᏆᎵᎲᎢ, ᎾᎯᏳᏃ ᏣᏍᏆᎵᎰ 90,000 ᎠᎴ ᎤᏂᎪᏙᎢ ᎠᏁᏙᎰᎢ ᎠᎾᏓᏩᏛᎯᏙᎯ ᎾᏕᏘᎬᎯᏒᎢ ᎠᎾᎵᎮᎵᎬᎢ Ꮎ ᎠᏂᎳᏍᏓᏢᎢ ᎤᏃᏪᎳᏅᎢ 1839 ᎦᎫᏍᏛᏗ ᎠᎴ ᏌᏊ ᎤᎾᏂᎩᏍᏔᏁᎢ ᏣᎳᎩᎯ ᎠᏰᎵ ᎾᏍᎩᏃ ᎤᎵᏍᏓᏱᏕᎢ ᏂᏍᏓ ᏦᎢ ᎤᎾᏓᏡᎬᎢ ᎠᏂᏣᎳᎩ ᏌᏊᎯ ᎠᏰᎵ ᏄᎵᏍᏔᏁᎢ . ᎾᎯᏳᏃ ᎠᏍᏆᎵᎲᎢ ᏫᏓᏤᏢᎢ ᏣᎳᎩ ᎤᏬᏢᏅᎢ , ᎠᎵᏍᏓᏰᏗ, ᏗᎧᏃᎩᏍᏗ, ᎤᏃᏢᏅᎢ, ᎠᏁᏦᏗᎢ, ᏂᏧᎾᏛᏁᎸᏍᏔᏅᎢ ᎠᎴ ᏂᏧᎵᏍᏔᏅᏒᎢ. --- ᎠᏖᎳᏗᏍᏗᎢ ᏲᏚᎵᎠ ᎪᏢᏅᏅᎢ ᎬᏂᎨᏒᎢ ᎾᏅᏁᎲᎢ ᎠᎴ ᎤᎪᏗ ᎠᏕᎳᎰᎯᏍᏗ, ᎠᎾᎦᎵᏍᎩ ᎪᏪᎵ ᏱᏫᏅᏏ marie-smith@cherokee.org ᎠᎴ ᏱᏮᎭᏟᏃᎲᎵ 918-453-5524.

--- ---
05/14/2012 08:13 AM
Kenwood, ᎣᎦᎵᎰᎻ. – ᎾᎿ ᏣᎳᎩ ᎠᏰᎵ ᎤᎾᏓᏅᏖᎴ ᎯᎠ ᏳᎾᏛᏗ ᏓᏤᎸ ᎠᎹ ᎤᏅᏙᏗ ᎾᎿ --- Kenwood ᏍᎦᏚᎩ ᎠᏆᏅᎩᏱ ᏍᎦᏚᎩ ᎾᏍᎩ ᎤᏂᎩᏌ ᎠᎴ ᎠᎢ. --- Billy Hix, ᏣᎳᎩ ᎠᏰᎵ ᏂᎦᎵᏍᏔᏅᏍᎬ ᏙᎯ ᎢᏳᏅᎾᏕᎩ ᎠᎴ ᏳᎵᏍᏔᏂᏓᏍᏗ ᏗᏎᎮᎵᏙᎯ, ᎠᏗᏍᎬ Kenwood ᎠᎹ ᎢᏳᏅᏁᎵᏓᏍᏗ ᎤᏚᎵᏓ ᏄᏍᏓ ᎤᏃᏢᎯᏐᏗ ᎾᏍᎩ ᎯᎠ ᏄᏍᏛ ᎤᏂᎲ ᏧᏂᎸᏫᏍᏓᏁᏗ ᎤᏂᎪᎵᏰᎢᏙᎳ ᎠᎴ ᏚᏄᎪᏔᏅ ᎾᎿ ᎠᎹᎠᎸᏗ ᎪᏢᏒ ᎠᏅᏗᏍᎬ ᎦᏚ ᎠᎹ ᏩᏗᏑᏴᏍᎨ ᎾᎿ ᎠᏅᏗᏍᎬᎢ. --- “ᎾᏍᎩ ᎢᏳᏍᏗ ᏄᏓᎴ ᎢᏲᎬᏁᏗ ᎨᏎᏍᏗ ᎾᏃ ᏧᏩᎪᏔᏅᏍᏛᎢ,” ᎠᏗᏍᎬ Hix. “ᎠᏎ ᎣᎪᏢᏗ ᎨᏎᏍᏗ ᎾᎿ ᎠᎹ ᎣᏍᏓ ᎢᎬᏁᎯ ᎦᏅᎦᎵᏍᎩ.” --- ᎤᏛᏅᏃ ᎾᏍᎩ ᎤᏪᏘ ᎠᎹ ᎤᏅᏙᏗ ᎤᏃᏢᏒ ᎤᏗᏑᏴ ᎪᎱᏍᏗ ᎠᎴ ᎤᏂᏌᏙᏴ ᎾᎿ ᎠᏂᎪᎵᏰᏍᎩ. ᎣᏂᏃ ᎯᎠ ᎠᏂᏱᎵᏙᎲ ᏛᎵᏍᏆᏗ, ᎠᎹ ᏃᏊ ᎠᎦᏛᎴᏍᎨᏍᏗ ᎾᏍᎩ ᏙᎯ ᏗᎦᏛᎴᏍᎩ ᎾᎿ ᏃᏯ ᏳᏗᏑᏯ ᎦᏂᏱᏍᎩ ᏃᏊ ᎾᎿ ᎤᎦᏛᎴᏒ ᏩᏂᏌᏙᏯᏍᎨᏍᏗ ᎾᎿ Kenwood ᏍᎦᏚᎩ ᏓᏂᏁᎳᏩᏗᏒᎢ. --- “ᏓᏤᏝᏍᏗ ᏃᏨᏁᎮᏍᏗ ᎠᎹ ᎾᏃ ᏧᏩᎪᏔᏅᏍᏛᎢ, ᎠᎴ ᎣᎪᎯᏳᏌᏍᏗ ᏓᏤᏞᏍᏗ ᎠᎹ,” ᎠᏗᏍᎬ Hix. --- Kenwood ᎡᎯ Gregg Butcher ᎠᎵᏍᏕᎵᏍᎬ ᎾᎿ ᎣᏍᏓ ᎾᏄᏁᎲᎢ ᎾᎿ ᎠᎹ ᎠᏟᏍᏙᏗ ᎠᎴ ᏚᎾᏙᎵᏨ Hix ᎠᎴ ᎾᏍᎩ EPA ᏓᏤᏢ ᎢᏳᎵᏍᏙᏗ ᎠᎹ ᎾᏍᎩ Kenwood. --- “ᎦᏥᏍᏕᎵᏍᎬ ᎣᏍᏓ ᎢᏳᏅᏙᏗ ᏓᎾᏟᎶᏍᏗᏍᎬ ᎾᎿ ᎤᏅᏙᏗ,” ᎠᏗᏍᎬ Butcher. “ᎨᎵᎠ ᎤᏓᏅᎦᎸᏓ ᎨᏎᏍᏗ ᎠᎹ ᎠᎴ ᎦᎬᏙᏗ ᏓᏤᏞᏍᏗ.” --- ᎤᏁᏉᎥ ᎾᏍᎩ ᎣᏍᏓ ᏱᏂᎬᏁᎳ ᎠᏅᏗᏍᎬᎢ, Kenwood ᏗᏂᏁᎳ Ꮭ ᎠᏎ ᎤᎾᏓᏅᏖᏓ ᏱᎨᏎᏍᏗ ᎾᎿ ᎦᏚ ᎠᎹ ᏭᏗᏑᏴᏗ ᏂᎨᏒᎾ, ᎠᎴ ᎤᎪᏕᏍᏗ ᎦᏅᎪᎨᏍᏗ ᎠᎹ. --- Butcher ᎤᏛᏅ ᎤᏬᎯᏳᏎᏍᏗ ᎾᎿ ᎠᏍᏆᏗᏍᎬ ᎯᎠ ᏧᏕᏘᏴᏌᏓ ᏂᎦᏓ ᎠᎹ ᎪᏢᎯᏌᏅ ᏂᎦᏓ ᎣᏍᏓ ᏚᎸᏫᏍᏓᏁᎮᏍᏗ. --- ᎾᏍᎩ ᎯᎠ ᎠᎬᏱ ᎨᏒ, Texas Aquastone, of Pottsboro, Texas ᎠᏁᏍᎨᎭ ᎾᎿ 83,000 ᎢᏳᏟᎶᏓᎠᎹ ᎠᏟᏍᏙᏗ. ᎾᎿᏃ ᎯᎠ ᏄᏅᏁᎸ ᎾᎿ ᏚᏂᏛᎢ ᏯᏛᎾ 4,500 ᏯᎳᏍᎬᏓ ᎾᎿ ᏑᏓᎵ ᏯᏏᏔᏗᏍᏗ ᎢᎩᏓ ᎠᎹ ᏧᏫᏓᏍᏗ ᎠᎴ 4,400 ᎢᏯᎳᏏᏗ ᏅᎩ ᎢᏏᏔᏗᏍᏗ ᎠᎹ ᏧᏫᏓᏍᏗ ᎠᎴ ᎤᎾᏁᏍᎨᎲ ᎾᎿ ᎠᎹ ᏂᎦᎵᏍᏗᏍᎬ ᏗᎫᎪᏔᏂᏙᎯ ᎠᏓᏁᎸᎢ ᎾᏍᎩᎾ D&amp;E ᏧᏂᎸᏫᏍᏓᏁᎯ ᎾᎿ --- ᏍᏙᏍᎩ ᎠᏁᎯ. --- ᏗᏤ ᎠᎹᏟᏗ ᏚᏃᏢᎾ ᏗᎫᏢᏍᎦ ᎾᎿ ᏓᏅᏗᏍᎬ ᏍᎦᏚᎩ. ᎢᏤ ᎠᎹ ᏧᏪᏓᏍᏗ ᎾᎿ ᎠᎹᏟᏗ ᏂᏓᏳᏂᎩᏓ ᎾᎿ ᎣᏍᏓ ᎢᎬᏁᎯ ᏗᎪᏢᏒ ᏫᎦᎷᎩ ᎠᎴ ᎢᎾ ᎢᎦᏘ ᎠᎹ ᎠᏟᏍᏛ ᎦᎸᎳᏗᏢ ᎠᎴ ᎤᏴᏢᏗᎧᎸᎬ ᎢᏗᏢ Kenwood ᏂᎬᎾ. --- ᏯᏛᎾ 9,000 ᏯᎳᏏᏓ ᎠᎹ ᏧᏪᏓᏍᏗ ᏂᏕᎬᏅᏓ, ᎠᏗᏍᎬ Hix. ᎠᎴᏗᏍ, ᎠᎵᏍᎦᏍᏙᏗ ᎠᏂᎩᏍᏗᏍᎩ ᏄᏅᏔᏅ ᎢᏳᏃ ᎾᎿ ᎠᎾᎦᎵᏍᎩ ᏱᏚᏠᏌ ᎾᏍᎩᎾ ᏄᎵᏍᏔᏅ ᏧᏩᎪᏛᎢ ᎾᎿ ᎤᏁᏍᏓᎶ ᏧᏄᎵᏍᏔᏅᎢ. --- ᎯᎢᎾ ᎠᎹ ᏧᏃᏢᎯᏌᏅ ᏙᏛᏍᏕᎸ ᎠᏎ ᏍᎪᎯᏧᏈ ᎯᎩᏍᎪ ᏧᏁᎳ ᏯᏂ ᏓᏂᏁᎸ Kenwood ᎤᏠᏯᏍᏓ ᏧᎾᏍᏗ ᏧᎾᏕᎶᏆᏍᏗ, ᏃᏊ ᎠᎾᎴᏂᏍᎩ, ᎠᎵᏍᏓᏴᏗ ᎤᎾᏓᎾᏅ ᎠᎴ ᏧᎾᏠᎯᏍᏗ ᎠᏰᏟ ᎤᎾᏓᏁᎸᎢ. --- ᏂᎦᏓ ᏚᎵᎬᏩᏝᏅ ᎠᏎ ᎯᎠ ᎢᎦᎢ 1.1 ᏳᏆᏗᏅᏓ. ᎾᏍᎩ ᎠᏁᎯᏯ ᎠᎹᎵᎧ ᎦᎵᏦᏕ ᏗᏂᏍᏕᎵᏍᎩ ᎠᎴ ᎣᏩᏌ --- ᏗᎫᎪᏙᏗ ᎤᎾᏙᏢᎯ ᎤᎾᎵᏍᎪᎸᏔᏅ 200,000, ᎾᏍᎩ EPA ᎤᎾᎵᏍᎪᎸᏔᏅ 295,000. ᏐᎢᏃ 90,000 ᏂᏓᏳᎶᏒ ᎠᏂᏴᏫᏯ ᏙᎯ ᎤᎾᏙᏢᎯ ᎠᎾᏈᏱ ᎾᎿ ᎣᏍᏓ ᏄᏅᏁᎸᎢ. --- ᎾᎿ IHS ᎤᎾᎵᏍᎪᎸᏔᏅ 140,000 ᎠᎾᎵᎪᎲᏍᎦ 10,000 ᏂᏓᏳᎶᏒ ᏣᎳᎩ ᎠᏰᎵ ᎾᎿ ᎠᎹ ᎠᏟᏍᏙᏗ ᎣᏍᏓ ᎾᏅᏁᎲ ᎬᏙᏗ. ᎾᏍᎩ IHS ᎤᏑᏰᏒ ᎠᎪᎵᏰᏍᎩ ᎠᎴ ᏂᎦᎵᏍᏗᏍᎬ ᏓᎵᎬᏩᏢᏍᎬ ᎤᎦᏎᏍᏗ ᎤᏎᎸᎢ ᎯᎠ ᎢᎦᎢ 63,000. --- ᏗᏤ ᎠᎹᏟᏗ ᎠᎴ ᎠᎹ ᏧᏪᏓᏍᏗ ᎣᏍᏓ ᏂᏚᏅᏁᎸ ᏛᎾᏈᏴᎯ ᎾᏍᎩᎾ ᏩᏥᏂ ᏧᏔᎾ ᏅᏃᎯ ᎠᏂᏴᏫᏯ ᎤᎾᏕᏗ ᏅᏃᎯ ᎤᎾᏙᏢᎯ ᎯᎠ ᎢᎦᎢ 325,000 ᏓᏒᏢ ᎣᏍᏓ ᎢᏗᎬᏙᏓ Kenwood. --- Hix ᎠᏗᏍᎬ ᎤᏩᏛᎲ ᎠᎴ ᎣᏍᏓ ᏄᏩᏁᎸ ᎠᏈᏴᏙᏗ ᎠᎹ ᎠᎴ ᏂᎦᏓ ᏄᏅᏁᎸ, ᎾᎴᏍᏊ ᎤᏩᏛᎲ ᎢᏳᎾᏛᏗ, ᎾᏍᎩ ᎢᏳᏍᏗ ᎤᏂᎲ ᏧᏂᎸᏫᏍᏓᏁᏗ. ᎤᏛᏅ ᎾᏍᎩ ᎯᏍᎩ ᎾᏕᏘᏯ ᏂᏚᏂᎸᏫᏍᏓᏁᎰ ᎯᎠ Kenwood ᎤᏃᏢᎯᏐᏙᏗ ᎠᎹ ᎤᏅᏙᏗᏂ --- ᏔᎵᏁ ᎠᏟᎶᎥ ᎾᎿ ᎯᎠ ᎣᏍᏓ ᎾᏅᏁᎲ ᎠᏁᏍᏗ ᎯᎠ ᎠᎹ ᎦᏅᎦᎵᏍᎩ. --- “ᎣᎪᎯᏳ ᎣᎦᎴᏅᏗ ᎠᎹ ᎣᏍᏓ ᎢᎬᏁᎯ ᎡᎵᏊ ᏲᏥᏍᏆᏗ ᎠᎬᏱ ᎣᎦᎴᏅᏓ,” ᎤᏛᏅ Hix. “ᏙᎩᎸᏫᏍᏓᏁ ᎾᎿ ᏗᎫᎪᏔᏅ ᏕᎦᏅ ᎪᏪᎵ ᎤᏂᏢᏗ ᎾᎿ ᏣᎳᎩ ᎠᏰᎵ Environmental ᎠᎵᏍᏕᎵᏍᎩ ᎧᎻᏏᏂ ᎠᎴ EPA ᎣᏏ ᎤᏂᏱᎸᏗᎢ. ᎾᏍᎩᏃ ᏂᎦᎵᏍᏔᏅ, ᏓᏲᏣᎴᏅ ᏓᏂᎬᏩᎶᏗᏍᎬ ᎠᎴ ᎪᏪᎵ ᏗᎪᏢᏗ ᏗᎦᎾᏢᏙᏗ.

--- ---
05/08/2012 08:35 AM
ᏓᎵᏆ, ᎣᎦᎵᎰᎻ. – ᎢᏤ ᎧᏃᎮᏛ ᏓᏠᎯᏍᏛ, ᎢᎬᏱᏱ ᏘᎹᏘ ᎠᎪᏪᎳᏁᎸᎯ ᏑᏓᎵᏁ ᎠᏯᏙᎸ ᏁᎳᏚᏏᏁ ᎤᏓᏡᎬᎢ ᎪᏪᎳ, “ᏘᏃᎯᏎᏗ ᏧᏅᏙᏗ ᎠᏕᎳ ᎣᏍᏓ ᏂᏓᎾᏛᏁᎲᎢ, ᎤᏁᎿᎢᏳ ᎨᏎᏍᏗ ᎣᏍᏛ ᎾᎾᏛᏁᎲᎢ, ᎠᎴ ᎤᎦᎵᏍᏗ ᏚᎾᏓᏅᏖᏍᏗ, ᏂᎪᎯᎸ ᎤᎾᏛᏅᎢᏍᏗ ᎨᏎᏍᏗ ᎤᎾᏓᏁᏗ ᎤᏁᎳᏅᎯ ᎤᏂᏁᎸᎢ.” --- ᎯᎠ ᏥᎪᏪᎳ ᎠᏓᏅᏓᏗᏍᏗ ᏗᏁᏗ ᎾᏍᎩ ᎤᏂᏂᎩᏓ, ᎾᏍᎩᏃ ᎾᎾᏛᏁ ᎠᏁᎳ ᏓᏩᏥᎶ ᏗᎾᏓᏬᏍᎩ ᏧᏂᎳᏫᏍᏗᎢ ᎤᎵᏍᎨᏓ ᏄᏅᎾ. --- “ᎯᎢᎾ ᎠᏂᏴᏫ ᏙᎯᏳ ᎧᏃᎮᏓ ᏂᎦᏪᏍᎬ ᏧᎾᏓᏅᏔ,” ᏧᏂᎳᏫᏍᏗ ᎨᎳ ᎧᏃᎮᏍᎬ Frances McCarter ᏧᏙᎢᏓ. “ᎢᏳᏃ ᏯᏂᎪᏘ ᎩᎶ ᎤᏂᎬᏎᎲ, ᏛᎾᏓᏁᎵ ᎠᎴ ᎣᏍᏓ ᎾᎾᏛᏁᎰᎢ ᎠᏂᏴᏫ ᎠᎭᏂ ᎠᏁᎳ.” --- ᎠᏁᎳᏗᏙ ᎠᎭᏂ ᎠᎾᎵᏍᎪᎸᏗᏍᎪ ᎠᎵᏍᏓᏴᏗ ᎾᎿ ᎢᎸᏢ ᏥᏚᏂᎰ ᎤᎾᏓᏁᏗ ᎩᎶ ᎤᏂᏂᎬᎬᎢ. ᎤᏅᏌ ᎤᏃᏢᏅᏅ ᎾᎿ ᏧᏂᏢᎩ ᎠᎾᎵᏍᎪᎸᏗᏍᎪ ᎠᎴ ᏗᎳᏑᎶ ᏧᎾᏓᎴᏅᏓ ᎠᏂᏴᏫᏯ ᎨᎦᏟᎶᎡᎸ ᎠᏂᏴᏫᏯ ᎤᎾᏕᏗ ᎠᏁᎲᎢ ᎾᏍᎩ ᏓᏂᏍᏓᏲᎯᎲ ᏱᎩ. ᎾᏍᎩᏍᏊ ᏓᏂᏍᏕᎵᏍᎪ ᏧᏍᎪ ᎠᏂᏴᏫᏯ ᎨᏥᏅᏏᏓ ᏗᎾᏕᎶᏆᏍᎩ ᎤᏂᏴᏍᏗᎢ, ᎢᏤ ᎠᏂᎳᏍᏓᏢ ᎨᏥᏅᏏᏓ ᎾᎿ Sanford, Fla., ᎾᏃ ᎤᎦᏅᏭ ᏗᎾᏓᏬᏍᎩ ᏧᎾᏠᎯᏍᏗ ᎠᎴ Ronald McDonald ᎤᎾᏓᏁᎸ ᏗᏂᏍᏕᎵᏍᎩ ᎾᎿ Oak Brook, Ill. --- ᎠᎭᏂ ᎠᏁᎳ ᏗᏂᎳᏫᏥᏙ ᎤᎾᎴᏅᎭ ᏍᎦᏚᎩ ᎠᏂᏫᏒᏍᎬ ᎾᎿ ᎤᏂᏂᎬᏎᎯ ᎤᎾᎵᏍᏕᎸᏙᏗ. “ᏂᎦᎵᏍᏗᎢᏊ ᎢᏴ ᎩᎶ ᏳᏃᎮᏟ ᎧᏂᎬᎬ,’ ᎩᎳᏊ ᎢᏴ ᏂᎦᏓ ᏚᏂᎸᏫᏍᏓᏁᎰ ᎾᏍᎩ ᎤᎬᏩᏟ,” ᎤᏛᏅ McCarterᎢ. --- ᎤᏰᎯ, D. J. McCarter ᎾᏍᎩ ᏧᏂᎳᏫᏍᏗ ᏗᎧᏘᏯ ᎠᎴ ᏧᏓᏘᎾᎢ ᎾᎿ ᎠᏂᏣᎳᎩ ᏗᎾᏓᏬᏍᎩ ᎤᎾᏓᏡᎬᎢ, ᎾᏍᎩᎾ ᏓᏩᏥᎳ ᏡᎬ ᏗᎾᏓᏬᏍᎩ ᏧᏂᎳᏫᏍᏗ ᎠᏁᎳ ᎾᏍᎩ ᏐᏁᎳᏚ ᎢᏍᎪᎯᏧᏈ ᎯᎩᏍᎪ ᏅᎩ ᎤᏕᏘᏴᏌᏗᏒ ᏂᏛᎬᏩᎾᎴᏅᏓ. --- ᎾᎿ ᏐᏁᎳᏚ ᎢᏍᎪᏧᏈ ᎯᎩᏍᎪ ᎦᎵᏉᎩ ᎤᏕᏘᏴᏌᏗᏒ, ᏧᏂᎳᏫᏍᏗ ᎠᏁᎳ ᎤᎾᏁᏍᎨᎲ ᎾᎿ ᎤᏪᏘ ᏓᏩᏥᎶ ᏗᏡᎬ ᏗᎾᏓᏬᏍᎩ ᏧᏂᎳᏫᏍᏗᎢ, ᎾᏍᎩᎾ ᏣᏓᏁᎸ ᎾᎿ ᎠᏥᎾ ᎦᏅᏅᎢ. ᎾᏍᎩᎾ ᏣᏓᏁᎸ ᎡᎵᏊ ᎦᎳᏆᏍᎪ ᏯᏂ ᎤᎾᏅᏓ ᎨᏒᎢ ᏃᏊ ᏧᏂᎳᏫᏍᏗ ᎠᎾᏓᏅᏖᎵᏙ ᎤᏬᎯᏨ ᎤᏂᎾᏗᏅᏒ ᎠᏓᏁᎸ. ᏔᎵ ᏯᎦᏴᎵ ᎦᎵᏉᎩ ᎤᏕᏘᏴᏌᏗᏒ, ᏧᏂᎳᏫᏍᏗ ᎤᎾᏓᏅᏒ ᎠᎭᏂ ᏃᏊ ᏥᎩ ᎤᏴᏢ Bliss ᎦᏅᏅᎢ. --- “ᎯᎢᏃ ᏣᏓᏁᎳ, ᎾᏍᎩ ᏓᏯᏗᏢ ᏔᎷᎩᏍᎩ ᏥᎩ ᎦᏳᎳ ᎠᏓᏁᎸ, ᎾᏍᎩᎾ ᎠᏲᏓᏝᎲ ᎠᎴ ᎭᏫᏓᏗᏝ ᎠᏯᎦᎸ ᏙᎦᏓᏁᏤᎸ ᏄᎵᏍᏔᏅᎢ,” ᎤᏛᏅ D.JᎢ. “ᎠᏂᏍᎦᏯ ᎠᎴ ᎠᏂᎨᏯ ᏗᏂᎳᏫᏥᏙ ᏄᏅᏁᎸ ᏭᏩᎪᏛᎢ. ᏑᎾᏓᏡᎬ ᎾᎿ ᎤᏗᏝᎦ ᏙᏗᎦᏅᎪᎬ, ᏙᏧᏯᏓᏛ ᎠᏁᎯ., ᏔᎵᏁ ᏗᎾᏓᏬᏍᎩ ᏧᏂᎳᏫᏍᏗᎢ, ᎤᎪᏓ ᎠᎾᎦᎵᏍᎩ ᏚᏂᏏᎳᏛᏅ ᏂᎦᏓᏊ ᎤᏂᏍᏆᏛᎢ.” --- ᏃᎴᏗᏍᏊ ᎷᏫᏏᎡᎾ ᎠᏁᎭ ᎤᎾᏓᏡᎬ ᎠᎾᎵᏍᎪᎸᏗᏍᎩ ᏚᏂᎸᏫᏍᏓᏁᎸ ᎪᎩᏍᏕᎸᎲ ᎧᏅᏑᎳᏅᎢ ᎾᎿ ᏧᏂᎳᏫᏍᏗ ᏓᏩᏥᎶ ᏧᏂᎳᏫᏍᏗᎢ. ᏌᏊ ᎧᏅᏑᎸ ᎾᎿ ᎪᏪᎳᏊ ᏧᏩᏌ ᏗᎦᏅᏗ ᎾᏍᎩᎾ ᏗᏂᎳᏫᏥᏩᏙ ᎠᏁᎳ ᎠᎴ ᎠᏁᎳ ᏂᎨᏒᎾ ᎤᏠᏯ ᎡᎵᏊ ᏗᎪᏪᎳ ᏗᎬᏩᎾᏙᎵᏍᏗ ᏞᎦ. --- ᎾᏃ ᏗᏂᎳᏫᏥᏙ ᏂᎦᏓᏊ ᎢᏳᏍᏗ ᎠᏂᏣᎳᎩ, ᏧᏂᎳᏫᏍᏗᏃ ᎠᏁᎳ ᏧᏓᎴᏅᏓ ᎠᏂᏴᏫᏯ ᏯᏛᎾ ᎠᏂᎧᏩ, ᎠᏂᎫᏌ, ᎠᏂᏣᏗ, Pawnee, ᎠᎴ Ponca. --- D. J. ᎧᏃᎮᏍᎬ ᏂᎪᎯᎸᏊ ᎢᏳᏍᏗ ᎠᎩᎵᏏ ᎠᎵᏣᏙᎲᏍᎪ, ᎠᏎᏃ ᎾᎿ ᎧᏬᏂ ᏥᎧᎸ ᎤᎴᏅᎲ ᎠᎵᏣᏙᎲᏍᎬ ᏣᎳᎩᎭ ᎾᎿ ᏙᏓᏆᏍᎬ ᏒᎯᏰᏯ. --- ᎤᏂᏔᏲᏢ ᏣᎳᎩ ᎠᏆᎵᏣᏙᏗ ᎠᎴ ᎦᎵᎡᎵᎪ ᎾᏍᎩ ᏂᎦᏛᏁᎲᎢ,” ᎠᏗᏍᎬᎢ. --- ᏦᎢᏁᎢᎦ ᏒᎯᏰᏯ, ᏧᏂᎸᏫᏍᏓᏁᎯ ᎾᎿ ᏣᎳᎩᎭ ᎠᏂᏬᏂᏍᎩ ᏧᎾᏕᎶᏆᏍᏗ ᎠᏂᎷᎪ ᎠᎴ ᏓᎾᏕᏲᎲᏍᎪ ᏣᎳᎩ ᎦᏬᏂᎯᏍᏗ ᎠᎴ ᏗᎧᏃᎩᏍᏗ ᎾᎿ ᏧᏂᎳᏫᏍᏗ ᏗᏂᎳᏫᏥᏙᎯ. --- “ᎤᎾᏓᏂᎳᎨ ᏧᏁᏲᏗ ᎣᏂ ᏧᎾᏛᏒ ᏄᏗᎦᎵᏍᏙᏗ ᎤᏂᎦᏙᎲᏒ ᏧᏓᎴᏅᏓ ᎾᏍᎩ ᎠᏂᏓᎨᎯᎨ Ꮭ ᎤᏂᎦᏙᎲᏒ ᏱᎩ. ᎢᎦᏓᏂᎵᎨ ᏥᎩ, ᎡᎵᏊ ᏗᎦᏕᏲᏗ ᏄᏍᏛ ᏗᎩᎶᏒ ᏄᎵᏍᏔᏅ ᎢᎩᎦᏙᎲᏒ ᎢᏓᎴᏂᏙᎲ,” ᎤᏛᏅ Frances. --- ᎠᎾᎵᏣᏙᎲᏍᎬ, ᎠᏁᎳᏗᏙ, ᎤᎾᏠᏯᏍᏗ ᏗᏂᏲᏟ, ᎢᎬᏯᏗᏢ ᏬᏥᎷᎪ ᎠᎴ ᏙᏥᏃᎩᏍᎪ ᏗᏣᎳᎩ ᏗᎧᏃᎩᏍᏗ. --- “ᏂᎦᎵᏍᏗᏊ ᎩᎶ ᏭᎴᏓ ᎢᎬᏯᏗᏢ ᏧᏃᎩᏍᏗ ᏳᏚᎵ,” ᎤᏛᏅ D. J.Ꭲ. “ᎠᎩᎸᏉᏗ ᏂᎦᏓ ᏗᏂᏲᏟ ᎤᎾᎴᏅᏗ ᎠᎬᏯᏗᏢ ᏧᏂᏃᎩᏍᏗ ᏗᏣᎳᎩ.” --- D. J. ᎾᏍᎩ ᏔᎵᏍᎪ ᏔᎵ ᎾᏕᏘᏯ ᏁᏙᎰ ᏂᏓᎦᏘᏲ, ᎠᎴ ᎾᏍᎩᎾ ᎨᏙᎲ ᎾᏍᎩ ᏬᏌᏂᏴ ᎯᎠ ᏧᏂᎳᏫᏍᏗ ᎠᏂᏴᏫ ᏂᎪᎯᎸ ᎤᎾᏛᏅᎢᏍᏙ ᎤᎾᏓᏁᏗ ᎤᎾᎵᏍᏕᎸᏗᎢ. --- “ᎤᎾᏛᏅᎢᏍᏗ. ᎤᎾᏛᏅᎢᏍᏗ, ᎠᎴ ᎪᎱᏍᏗ ᏱᏩᏂ ᎢᎬᏯᏗᏢ ᎨᎳᏊ ᎢᏴ ᎾᎾᏛᏁᎰ,” ᎠᏗᏍᎬᎢ. “ ᎤᎾᏛᏅᎢᏍᏗ ᎤᎾᏓᏁᏗ, ᏗᏂᏐᎯ ᏗᎬᎵᏍᏆᎵᏍᎩ ᏱᎾᎾᏛᎦ,” ᎤᏛᏅᎢ. --- “ᏙᎯᏳᏃ ᎣᏏ ᏗᎦᏘᏗᏍᏗ ᏧᎾᎴᎸᏓ ᎤᎾᏓᏡᎬ ᎾᏍᎩ ᏯᏂᎦᏟᏯ.

--- ---
05/03/2012 08:58 AM
ᏍᏗᎵᏪᎵ, ᎣᎦᎵᎰᎻ.– ᏣᎳᎩᎯ ᎠᏰᎵ ᎤᏍᎪᏍᏗ ᎤᏩᎫᏗᏗᏒ ᎤᎾᏓᏡᎬ ᎠᏲᏍᏗᏍᎩ ᏚᎸᏫᏍᏓᏁ ᎠᎴ ᎠᎴᏫᏍᏙᏗᏍᎪ ᎾᏍᎩ ᎤᏂᎪᏓ ᎠᏂᏑᎵᎪᎬ ᏓᎾᏕᎶᏆᏍᎬ ᎾᎿ ᏓᏫᏍᎦᎶ ᏍᎦᏚᎩ ᎾᎿ ᎯᎠ ᏧᎾᏕᎶᏆᏍᏗ ᎠᏰᏟ ᎢᏴ ᎠᏂᏣᎳᎩ. --- ᏚᎾᏙᎵᏤᎸ ᎾᎿ ᎣᎦᎵᎰᎻ ᏍᎦᏚᎩ ᎤᎾᏙᏢ ᏗᎾᏕᏲᎲᏍᎩ ᎾᏍᎩ ᎠᏂᏑᎵᎪᎬ ᎬᏂᎨᏒ ᏄᏅᏅ, ᏍᎪᎯᏧᏈ ᏔᎵᏍᎪ ᏦᎢ ᏯᏂ ᏗᎾᏕᎶᏆᏍᎩ ᎤᏂᏑᎵᎪᏣ ᎾᎿ ᏓᏫᏍᎦᎶ ᏍᎦᏚᎩ ᎦᎸᎳᏗ ᏧᎾᏕᎶᏆᏍᏗ ᎾᎿ ᏔᎵ ᏯᎦᏴᎵ ᏑᏓᎵ ᎠᎴ ᎦᎵᏉᎩ ᏚᏕᏘᏴᏌᏗᏒᎢ. ᏁᎵᏍᎪ ᏅᎩ ᎾᏍᎩᎾ ᎬᏂᎨᏒ ᏂᎬᏅ ᎠᏁᎯᏯ ᎠᎹᏰᏟ ᎨᏒᎢ. ᎤᏍᎪᏍᏗ ᎤᏩᎪᏗᏗᏒ ᎤᎾᏙᏢᏅ ᏅᎩ ᎾᏕᏘᏯ ᏥᎨᏒ ᎾᏍᎩᎾ ᎤᏂᎪᏓ ᎠᏂᏑᎵᎪᎬ ᏗᎾᏕᎶᏆᏍᎩ. --- “ᎢᎸᏍᎩ ᎾᏕᏘᏯ ᏥᎨᏒ, ᎣᏥᎪᏩᏘᏍᎬ ᎤᏂᎪᏓ ᎩᎳ ᏗᎾᏛᏍᎩ ᏍᎦᏚᎩ ᏗᎧᎾᏩᏛᏍᏗ ᎠᏓᏚᏓᎸᎩ ᏚᏙᏢᏒ ᎠᏁᏙᎲ, ᎾᎯᏳ ᏙᏣᏛᏛᎮᏢᏅ ᎾᏍᎩᎾ ᏚᏙᏢᏒ ᎾᎿ ᏍᎦᏚᎩ ᎠᎴ ᎣᎩᏩᏛᎲ ᎾᎿ ᎠᏂᏑᎵᎪᎬ ᏓᎾᏕᎶᏆᏍᎬ ᎠᎴ ᎤᏄᏓᎸᎬ ᏗᎧᎾᏩᏛᏍᏗ ᎤᏟᏁᏨ ᏧᎾᏕᎶᏆᏍᏗᎢ ᎾᏍᎩ ᎢᏳᏍᏗ ᎾᏍᎩᎾ ᏂᎦᎵᏍᏗᏍᎬ,” ᎠᏗᏍᎬ J. R. Claphan, ᏧᎾᏓᏱᎵᏓᏍᏗ ᏗᏂᏲᏟ ᎠᏂᏑᎵᎪᎬ ᎤᎦᏛᏂᏙᎯ. --- ᎤᏍᎪᏍᏗ ᎤᏩᎫᏗᏗᏒ ᎤᎾᎦᏎᏍᏗ ᎾᎾᏛᏁᎰ ᎾᏍᎩ ᎠᏂᎪᏩᏗᏍᎬ ᎾᎾᏛᏁᎰ ᏓᎾᏟᏃᎮᏗᏍᎪ ᏍᎦᏚᎩ ᏧᎾᏓᏱᎵᏓᏍᏗ, ᏧᎾᏕᎶᏆᏍᏗ ᎠᎴ ᎠᏂᏏᏓᏁᎸᎢ, ᎠᏗᏍᎬ Claphan. ᏗᏂᏍᏕᎸᎯᏙ ᏧᏂᎸᏫᏍᏓᏁ ᏓᏂᏁᏍᎪ ᏂᏙᏓᏳᏂᏅᏅ ᏧᎾᏕᎶᏆᏍᏗ ᎾᏍᎩ Ꮎ ᎢᎦ ᏂᏓᏕᎶᏆᏍᎬᎾ ᎨᏒ ᎯᎠ ᏗᏕᎶᏆᏍᎩ. --- ᏧᎾᏕᎶᎪᏍᏗ ᎬᏂᎨᏒ ᏫᎾᏅᏁᎰ ᎤᏍᎪᏍᏗ ᎤᏩᎫᏗᏗᏒ ᎤᎾᏙᏢᏒ ᎾᏍᎩᎾ ᏗᏕᎶᏆᏍᎩ ᏦᎢ ᏱᏄᏅᏓ, ᎠᏗᏍᎬ ᏧᎾᏕᎶᏆᏍᏗ ᎤᎦᏎᏍᏗᏕᎦ Letisha Locust. ᎾᏍᎩᎾ ᎤᎾᎦᏎᏍᏗᏕᎦ ᎾᏍᎩᎾ ᎤᎾᎦᏎᏍᏗ ᏃᏊ ᎠᏁᎪ ᏏᏓᏁᎸᎢ ᎤᏂᎦᏛᏁᎪ ᎢᏳᏍᏗ ᏂᏗᎦᎵᏍᏙᏗᏍᎬ ᏂᏓᏕᎶᏆᏍᎬᎾ ᎨᏒᎢ. ᏂᏗᎦᎵᏍᏙᏗᏍᎬ ᏂᏓᏕᎶᏆᏍᎬᎾ ᎨᏒ ᏧᏓᎴᏅᏓᏊ ᎨᏐ. ᎾᏍᎩᎾ ᏗᏕᎶᏆᏍᎩ ᎦᎵᏉᎩ ᏱᏄᏅᏓ, ᏧᏂᎦᏴᎵᎨ ᎪᏪᎵ ᎨᏥᏅᏁᎰ ᎧᏃᎮᏍᎩ ᎾᏍᎩᎾ ᏧᎾᏓᏱᎵᏓᏍᏗ ᏭᏂᎷᎯᏍᏗ ᎨᏒᎢ. ---  Locust ᎠᏗᏍᎬ ᎤᎪᏛ ᎨᏒ ᏂᏗᎦᎵᏍᏙᏗᏍᎬ ᎠᏂᏑᎵᎪᎬ ᎠᎴ ᎠᏂᏅᏗᏍᎬ ᏓᎾᏕᎶᎪᏍᎬ ᏄᏂᎲᎾ ᎨᏒ ᎠᏚᎵᏗ ᎨᏒ ᏗᏕᎶᏆᏍᏗ ᎤᎾᏕᎶᏆᏍᏗ ᎤᎪᏛ ᏧᎾᏓᎦᏴᎵᎬ ᏂᏗᎦᎵᏍᏩᏙᏗᏍᎪ. --- “ᏝᏊᏃ ᎤᎵᏍᎨᏓ ᏱᏄᎾᎵᏍᏓᏁᎰ (ᎤᎾᏕᎶᏆᏍᏗ). Ꮭ ᏯᏆᏅᏔ ᏯᏂ ᏧᎾᏓᎦᏴᎵᎨ ᎾᏍᎩ ᎩᎳ ᏗᎾᏛᏍᎩ ᏧᏂᎧᎯ ᎬᎩᏃᎯᏎᎲ, ᎡᎵᏆᏛ ᎢᏧᎾᏕᏘᏴᏓ ᎤᏅᏌ ᏧᏄᎪᏙᏗᎢ,” Locust ᎠᏗᏍᎬᎢ. “ᎠᏁᎵᏍᎬ ᎢᏳᎾᏛᏗ ᏓᎾᎵᏍᎪᎸᏓᏁᎰᎢ.” --- Claphan ᎠᏗᏍᎬ ᎠᎾᏕᎰᏍᎬ ᏂᏗᎦᎵᏍᏙᏗᏍᎪ Ꮭ ᏳᎾᏚᎵᏍᎪ ᏧᎾᏕᎶᏆᏍᏗ. ᎤᏛᏅᏃ ᏗᏕᎶᏆᏍᎩ ᎤᏍᏗ ᏧᎾᏕᎶᏆᏍᏗ ᏂᏓᏳᏂᎩᏓ ᏱᎩ ᏯᏛᎾ ᎤᎭᎸᏂ ᎠᎴ ᏓᎳᎾᎩ, “ᎤᏂᏍᎦᏍᏓᏁᎰ” ᎾᏍᎩᎾ ᏐᏁᎵᏁ ᏳᏭᎾᎴᏅ ᎾᏍᎩ ᎨᏴ ᎤᏔᏅ ᏧᎾᏕᎶᏆᏍᏗ ᎾᏃ ᏧᎾᏂᎩᏒᎢ. --- “ᏝᏃ ᏱᏘᎪᏩᏘᏍᎪ ᏗᎾᏕᎶᏆᏍᎩ ᏗᏣᏕᎶᏆᎥ, ᏃᏊᏃ ᏣᏍᎦᏍᏓᏁᎰ” ᎠᏗᏍᎬ Claphan. “ᎡᎵᏊᏃ ᏂᎦᏚ ᎢᏣᏕᏘᏴᏓ ᏱᎩ, ᎠᏎᏃ ᎢᎦᏓ ᏗᎾᏕᎶᏆᏍᎩ ᎾᎿ ᏁᎳᏚ ᎠᎴ ᏐᏁᎳᏚ ᎢᏧᎾᏕᏘᏴᏓ ᎨᏐ, ᎠᎴ ᎨᎵᏍᎪ ᎤᏂᎪᏛ ᎤᏂᏍᎦᏍᏓᏁᎭ. ᎢᎦ ᎠᏓᏁᏟᏴᏍᎪ ᎤᏅᏌ ᎤᎾᏅᏛ.” --- Claphan ᎠᏗᏍᎬ ᎾᏍᎩ ᎾᏛᏁᎲ ᎤᏍᏕᎵᏍᎪ ᏗᎫᎪᏗᏍᎩ Elizabeth Brown, ᏣᎳᎩ ᎠᏰᎵ ᎨᎳ ᎾᏍᎩ ᎤᎴᏅᎲ ᏗᎾᏕᎶᏆᏍᎩ ᏂᏓᎾᏕᎶᏆᏍᎬᎾ ᏱᎩ ᏧᎾᏓᏱᎵᏓᏍᏗ ᎢᎸᏍᎩ ᎾᏕᏘᏯ. --- “ᎠᏇᏙᎳ ᏓᎾᏠᏍᎬ ᎾᎿ ᎠᎾᏓᏅᏖᎵᏙ ᏓᎾᏠᏍᎬ, ᎠᎴ ᎬᎩᏃᎯᏎᎳ ᎤᏃᎯᏳ ᎣᏏ ᏂᎦᎵᏍᏗᏍᎬ ᏚᎸᏫᏍᏓᏁᎲ,” ᎠᏗᏍᎬ Brown ᎾᎿ ᏔᎵ ᏯᎦᏴᎵ ᏌᏚ ᎤᏕᏘᏴᏌᏗᏒ ᎾᎿ ᏣᎳᎩ ᏧᎴᎯᏌᏅ ᎪᏪᎸ. “ᎨᎵᏍᎬ ᏙᎯᏳ ᏚᎸᏫᏍᏓᏁᎯ.” --- ᎾᏍᎩᎾ ᎤᏓᏁᏟᏴᏒ ᏂᏗᎦᎵᏍᏙᏗ ᎣᏣᏕᎶᎰᏍᎬ ᎠᎦᏲᎶᎬ ᎠᏂᏑᎵᎪᎬ ᏓᎾᏕᎶᏆᏍᎬ ᎠᏁᎯᏯ ᏍᎦᏚᎩ ᎾᏍᎩᎾ ᎤᎾᏙᏢ ᏓᏂᏍᏕᎵᏍᎬ ᎬᏩᎾᎴᏅᏓ. ᎾᎿ ᏔᎵ ᏯᎦᏴᎵ ᎦᎵᏉᎩ ᎤᏕᏘᏴᏌᏍᏒ ᎤᏂᏑᎵᎪᏨᎢ ᎬᏂᎨᏒ ᏂᎬᏅ ᎾᏍᎩ ᏁᎳᏍᎪ ᏅᎩ ᏯᏂ ᎠᏁᎯᏯ ᏗᎾᏕᎶᏆᏍᎩ ᎤᎾᏂᎩᏌ ᏧᎾᏕᎶᏆᏍᏗᎢ. ᎾᎿ ᏔᎵ ᏯᎦᏴᎵ ᏧᏁᎳ ᏧᏕᏘᏴᏌᏗᏒ, ᏗᏎᏍᏗ ᎡᎳᏓ ᏄᎵᏍᏔᎾ ᎾᎿ ᎯᎦᏍᎪ ᏔᎵ ᏃᏊ. ᏑᏕᏘᏴᏓᏊ ᎣᏂ, ᏁᎳᏚᏊ ᎾᏂᎥ ᎠᏁᎯᏯ ᎠᎹᎵᎦ ᏗᎾᏕᎶᏆᏍᎩ ᎤᏂᏑᎵᎪᏨᎢ ᎾᎿ ᏓᏫᏍᎦᎶ ᏍᎦᏚᎩ ᎦᎸᎳᏗ ᏧᎾᏕᎶᏆᏍᏗ. ᎠᏎᏍᎩᏂ, ᎾᏍᎩᎾ ᏗᏎᏍᏗ ᎠᎵᏌᎳᏗᎠ ᎾᏍᎩ ᏔᎵ ᎾᏕᏘᏯ ᏂᏓᎬᏩᎴᏅᏓ, ᎾᏍᎩ ᏔᎵᏍᎪ ᎠᎴ ᏦᏍᎪ ᏅᎩ ᎤᏂᏑᎵᎪᏨ ᎾᎿ ᏔᎵ ᏯᎦᏴᎵ ᏍᎪᎯ ᎠᎴ ᏔᎵ ᏯᎦᏴᎵ ᏌᏚ ᏚᏕᏘᏴᏌᏗᏒ, ᎾᏍᎩ. --- “ᎢᏴᏓᎭ ᎾᏍᎩ ᏙᎯᏳ ᎪᎱᏍᏓᏊ ᏄᏰᎵᏛᎾ ᏅᏫᏍᏙ ᎪᎱᏍᏗ ᎥᏛᏁᎲ, ᎠᎴ ᎾᎿ ᏌᏊ ᎢᏳᏔᏬᏍᏔᏅ ᎾᎿ ᎣᏍᏓᏛ ᏂᎦᏛᏁ ᎡᎵᏍᏓ ᎨᏐ, ᎣᏍᏓ ᎠᏓᏅᏓᏗᏍᏗ ᏂᎦᎵᏍᏗᏍᎪᎢ. ᏩᏙ ᎠᏗᏍᎬ LocustᎢ.

--- ---
05/01/2012 03:41 PM
ᎢᎪᏗ ᎦᏅᎯᏓ, ᎣᎦᎵᎰᎻ.– ᎾᏍᎩ ᏔᎵ ᏯᎦᏴᎵ ᏑᏓᎵ ᏧᏕᏘᏴᏌᏗᏒ ᏂᏓᎬᏩᏓᎴᏅᏓ, ᏗᎾᏕᏲᎲᏍᎩ ᎢᎪᏗ ᎦᏅᎯᏓ ᎩᎳ ᎠᎾᎴᏂᏍᎩ ᏗᎾᏕᎶᏆᏍᎩ ᏓᏁᏲᎲᏍᎪ ᏄᏓᎴ ᎦᏬᏂᎯᏍᏗ ᎾᏃ ᏲᏁᎦ . ᏣᎳᎩᏃ ᏓᏁᏲᎲᏍᎪ. --- “ᏄᏓᎴ ᎦᏬᏂᎯᏍᏗ ᏦᎦᏕᏲᏗ ᏃᎬᏁᎳ, ᎠᎴ ᎤᎪᏛ ᏗᎾᏕᎶᏆᏍᎩ ᎠᏁᎯᏯ ᎠᎹᏱᏟ ᎠᎴ ᎠᏂᏣᎳᎩ, ᏚᏚᎪᏔᏅ ᏓᏙᎵᎬ ᎾᏍᎩ ᏣᎳᎩ ᏦᎦᏕᏲᏗᎢ,” ᎤᏛᏅ ᏗᏕᏲᎲᏍᎩ Nicole Everhart. --- ᎾᏍᎩᏃ ᎧᏬᏅ ᏔᎵᏍᎪ ᏑᏓᎵᏁ, ᎢᎪᏗ ᎦᏅᎯᏓ ᎩᎳ ᎠᎾᎴᏂᏍᎩ ᎦᎵᏆᏚ ᏗᎾᏕᎶᏆᏍᎩ ᏚᏃᏪᎳᏅ, ᏍᎩᎦᏚ ᏯᏂ ᎠᏂᏣᎳᎩ ᎨᏒᎢ. --- ᏣᎳᎩᎯ ᎠᏰᎵ ᎨᎳ Helen Ketcher, ᎾᏍᎩ ᏔᎵᏍᎪ ᎢᎸᏢ ᎾᏕᏘᏯ ᏂᏚᎸᏫᏍᏓᏁᎲ ᎾᎿ ᎨᎳ ᎠᎾᎴᏂᏍᎩ ᎤᎾᏙᏢᎯ, ᏚᎸᏫᏍᏓᏁᎰᏃ ᎢᎪᏗ ᎦᏅᎯᏓ ᏧᎾᏍᏗ ᎨᎳ ᎠᎾᎴᏂᏍᎩ ᏧᎾᏕᎶᏆᏍᏗ ᎠᎴ ᏓᏍᏕᎵᏍᎪ ᏣᎳᎩ ᎦᏬᏂᎯᏍᏗ ᏓᎾᏕᏲᎲᏍᎬᎢ. --- “ᎾᎿᏃ ᏂᏛᏆᏓᎴᏅ ᎠᎴ ᎠᎩᎸᏉᏓ ᎾᏍᎩ ᏯᏆᏛᏓ ᏗᏂᏲᏟ ᎤᎾᏕᎶᏆᏍᏗ,” ᎠᏗᏍᎬᎢ. “ ᎠᏆᏅᏔ ᎢᎦᏓ ᏗᏂᏲᏟ Ꮭ ᎠᏎ ᏯᎾᏛᎩᏍᎪ ᏚᏁᏅᏒ, ᎾᏍᎩᏃ ᎢᏳᏍᏗ ᎦᏁᎸᏗᏍᎪ ᎤᎾᏛᎪᏗ ᎠᎭᏂ ᎠᏁᏙᎲᎢ.” --- ᏗᎾᏕᎶᎲᏍᎩ ᏓᏁᏲᎲᏍᎪ ᏗᎾᏕᎶᏆᏍᎩ ᎠᎯᏓ ᎢᏗᎦᏪᏍᏗ ᏣᎳᎩ ᎬᏗ ᏗᏓᏲᎵᏍᏗ, ᏓᏙᏓᏪᎬ, ᎠᎵᏍᏓᏴᏗ, ᎠᏂᎩᏍᏗ, ᎭᎴᏫᏍᏓ, ᎠᎴ ᎤᎪᏛᎢ. --- Ketcher ᎠᏗᏍᎬ ᏗᏂᏲᏟ ᎤᏂᎸᏉᏓ ᎤᏅᏙᏗ ᎢᏳᏍᏗ ᎤᎾᏕᎶᏆᎥ ᎤᏙᏓᏈᏒᎢ. --- ᏗᎾᏕᎶᎲᏍᎩ ᎾᏍᏊ ᎤᏃᏢᎾ ᎧᏃᎩᏍᏗ ᏂᏓᏙᏓᏈᏒ ᎢᏗᎦᏪᏍᏗ ᎠᎯᏗᎬ ᎤᎾᏕᎶᏆᏍᏗ ᏗᏂᏲᏟ. --- “ᎠᏯᏃ ᎤᏠᏯ ᎢᏧᎳᎭ ᎦᏕᎶᏆᏍᎪ ᎠᎴ ᎤᏬᏟᏗ ᎨᏐᎢ. ᎣᏍᏓ ᎨᏐ ᏅᏗᎦᎵᏍᏙᏗ ᎠᎯᏗᎨ ᎠᎾᏕᎶᏆᏍᎪ ᏏᏅ ᎠᏯ,” ᎠᏗᏍᎬ Young ᏧᏙᎢᏓ ᎤᏤᏟᏓ ᎤᏂᏂᎬᎬ ᎠᎵᏍᏕᎵᏍᎩ. --- “ᎠᎾᏗᏍᎪ ᎠᏲᏟ ᏱᎨᏲᎾ ᏄᏓᎴ ᎦᏬᏂᎯᏍᏗ ᎤᏬᏂᎯᏍᏗ Ꮟ ᎯᏍᎩ ᏳᏕᏘᏴᏓ ᏂᎨᏒᎾ, ᏂᎦᏓᏃ ᏯᏕᎶᏆ ᎠᎴ ᏳᏅᏔ ᎾᎿ ᏳᏛᏌ Ꮭ ᎾᏍᎩ ᏱᏂᎬᏛᎦ ᎤᏔᎾ. --- “ᎣᏍᏗᏃ ᎯᎠ ᎤᏂᎭ ᏧᎾᏕᏲᏙᏓ ᎠᎴ ᎠᎩᎸᏉᏓ ᎾᏍᎩ ᎤᎵᏍᎨᏓ ᎠᎴ ᎾᎿ ᏂᏓᎦᏓᎴᏅ ᎨᏒ ᏓᎾᏕᏲᎲᏍᎬ ᎾᏃ Ꮟ ᏄᏓᎴ ᏧᎾᏕᏲᏗᎢ,” ᎠᏗᏍᎬᎢ Young. ---  ᏗᎾᏕᏲᎲᏍᎩ ᎾᏍᏊ ᏚᏃᏢᏅ ᏗᎪᎵᏰᏗ ᎧᏃᎮᏍᎩ ᎢᏳᏍᏗ ᎨᏒ ᏯᏛᎾ “ᎠᎹ” “ᏂᎦᎥ ᎠᎦᏎᏍᏔᏅ” ᎠᎴ “ᎠᎪᎵᏰᏗ” ᎠᎴ ᏂᎬ ᎤᏂᏴᏍᏗ ᎾᏍᎩ ᏂᏚᏅᎾ. --- ᎩᎳ ᎠᎾᎴᏂᏍᎩ ᏧᎾᏕᎶᏆᏍᏗ ᎤᏂᎶᏌ ᏚᎾᏕᎶᏆᎠ ᏯᏛᎾ ᏦᏍᎪ ᏳᏆᏗᏅᏓ ᏯᏂ ᏗᏂᏲᏟ ᎾᏍᎩ ᏂᏓᎬᏩᏓᎴᏅᏓ ᏐᏁᎳᏚ ᎢᏍᎪᎯᏧᏈ ᏑᏓᎵᏍᎯᏍᎩ ᏧᏕᏘᏴᏌᏗᏒ ᎤᏓᎴᏅᎲ ᎾᏍᎩᎾ ᎤᎬᏫᏳᎯ Lyndon Johnson ᏣᏯᎥᎢ. ᎤᏰᎵᏛᏃ ᏗᏍᏕᎸᏙᏗ ᏧᎾᏍᏗ ᏗᏂᏲᏟ ᎾᏍᎩᎾ ᎯᏍᎩ ᏳᎾᏕᏘᏴᏓ ᏧᎾᏕᎶᏆᏍᏗ ᏳᎾᎴᏅᎯ ᎠᎴ ᏙᎯ ᏱᎩ ᎠᎴ ᎠᎵᏍᏓᏴᏗ ᎤᏂᏍᏕᎵᏍᎬᎢ. --- ᎩᎳ ᎠᎾᎴᏂᏍᎩ ᏧᎾᏕᎶᏆᏍᏗ ᏩᏥᏂ ᏓᏍᏕᎵᏍᎪ ᎠᎴ ᎠᎾᏂᎩᏍᏗᏍᎩ ᎾᏍᎩ ᏄᏂᎬᏩᏳᏌᏕᎩ ᎨᏒ ᎾᎿ ᏗᏂᏲᏟ ᎠᎴ ᏏᏓᏁᎸ ᏚᎾᏙᏢᏒ ᏙᎯ ᎠᎴ ᏴᏫ ᏗᏂᏍᏕᎸᎯᏙ ᎨᏒᎢ. ᎩᎳ ᎠᎾᎴᏂᏍᎩ ᏓᏂᏍᏕᎵᏍᎪ ᏗᏂᏲᏟ ᎠᎴ ᏏᏓᏁᎸ ᏂᏓᏕᏘᏴᎯᏒ ᎾᎿ ᏕᎦᏚᎲ ᎠᏁᎲ ᎠᎴ ᎤᏣᏘᏂ ᏓᏂᏁᎸᎢ ᎾᎿ ᎯᎦᏍᎪᎯ ᏗᏍᎦᏚᎩ, ᏃᎴᏍᏊ District of Columbia, Puerto Rico ᎠᎴ ᎠᎹᏱᏟ ᏚᏙᏢᏒ, ᎠᏠᏯᏍᏗ ᎠᎹᎵᎧ ᎠᏂᏴᏫᏯ, ᎠᏁᎯᏯ ᎠᎳᏍᎦ ᎠᎴ ᎣᏂ ᎤᏂᎷᏨᎢ ᎠᎾᏓᏅᏏᏙᎯ ᏚᏂᏚᎲᎢ.

--- ---
04/26/2012 08:48 AM
ᎨᎳᎱᏂ, ᏣᏥᏱ – ᎾᏍᎩ ᏣᎳᎩᎯ ᎠᏰᎵ ᏗᏂᎳᏫᎩ ᎤᏂᎶᎯᏍᏔᏅ ᎤᎵᏁᏨ ᎪᏪᎵ ᎧᏬᏂ ᏓᎳᏚᏏᏁ ᎾᏍᎩ “ᎤᎾᏚᏓᎸᏅ ᎤᎾᎵᏏᏅᏙᏗ” ᎾᎿ ᎢᏤ ᎢᏦᏗ ᏂᏧᎵᏍᏔᏅ ᎤᏙᏢᏒ, ᎾᏍᎩ ᎤᎵᏍᏚᎢᏒ ᎯᎦᏍᎪᎯ ᎾᏕᏘᏯ ᎾᎿ ᏣᏥᏱ ᏂᏧᎵᏍᏔᏅ ᎤᏙᏪᎸᎢ. --- ᎢᏤ ᎢᏦᏗ ᎤᎯ ᎨᏒ ᏣᎳᎩ ᎠᏰᎵ ᏧᏂᎳᏫᏍᏗ ᏂᏛᎴᏂᏍᎩ ᏁᎳᏚ ᎢᏍᎪᎯᏧᏈ ᎯᏍᎩᏦᏁ ᎤᏕᏘᏴᏌᏗᏒ ᎾᎿ ᏁᎳᏚ ᎢᏍᎪᎯᏧᏈ ᏦᏍᎪᏔᎵ ᎤᏕᏘᏴᏌᏗᏒ ᎢᎪᎯᏓ Ꮟ ᎠᏂᎳᏍᏓᏢ ᏩᏥᎾ ᎤᎬᏫᏳᎯ ᎤᏪᏌᏙᏴ ᏚᎲᎡᎸ ᎾᎥ ᎩᎦᎨ ᎦᏓᏆᎵ, ᏔᎾᏏ. ᎾᎿᏂ ᎤᏕᏅᎢ ᏣᎳᎩ ᏧᎴᎯᏌᏅ ᎪᏪᎵ ᏗᎦᎴᏴᏔᏅ ᎠᎴ ᎢᎬᏱ ᏚᏂᎴᏴᏔᏅᎢ. ᎾᎿᏃ ᎾᏍᏊ ᏚᎾᏠᎯᏍᏔᏅ ᎢᏤ ᎢᏦᏗ ᎾᎿ ᎤᏃᏪᎳᏅ ᎾᎿ ᎨᏥᏁᏤᎸ ᏂᎨᏒᎾ ᎤᎾᏓᏢᎦ ᎾᎿ ᎠᏂᏣᎳᎩ ᏗᎾᏓᏘᏂᏙᎯ ᎾᎿ ᎥᏍᎩᏱ ᎧᎸ ᏁᎳᏚ ᎢᏍᎪᎯᏧᏈ ᏦᏍᎪᎯᏍᎩ ᎤᏕᏘᏴᏌᏗᏒ, ᎾᏍᎩᎾ ᏂᎦᏓ ᎤᎾᏓᏁᎸ ᏄᎵᏍᏔᏅ ᎾᎿ ᎠᏂᏣᎳᎩ ᎦᏓ ᎤᏂᎲ ᎠᏂᎳᏍᏓᏢ ᎤᎾᎴᏅᏔᏅ ᎤᏔᎳᏔ ᎤᏙᏢᏒᎢ. --- ᎪᎯᎢᎦ, ᎾᎿ ᏄᎵᏍᏔᏅ Ꮟ ᎤᏙᏢ ᎤᏃᏢᎯᏌᏅ ᏴᏫ ᎤᏂᎪᏩᏛᏗ ᎾᎿ ᏣᏥ ᏍᎦᏚᎩ ᎤᎾᏂᎩᏍᏗᏓ. ᎯᎠ ᎤᏙᏢᏒ, ᎠᏑᏰᏓ ᎬᎾᏕᎾ ᏂᏧᎵᏍᏔᏅ ᎬᏂᎨᏒ ᎢᎬᏁᎯ, ᎤᏂᏍᏚᎢᏒ ᏐᏁᎳᏚ ᎢᏍᎪᎯᏧᏈ ᏑᏓᎵᏍᎪᏔᎵ ᎤᏕᏘᏴᏌᏗᏒ ᎦᏳᎳ ᎤᏂᏩᏛᎲᏅ ᎨᏒ archeologists ᏥᏓᏃᏎᎰᎢ ᎤᏂᏩᏛᎲ ᏌᏊ ᏯᎦᏴᎵ ᎦᎵᏉᎯᏧᏈ ᎢᎦ ᎤᏩᏛᎲᏅ ᎤᏃᏢᏅᏅ ᎠᎴ ᏑᏓᎵᏧᏈ ᎢᎦ ᏐᎢ ᏧᏓᎴᏅᏓ ᎾᏍᎩ ᎠᏂᏣᎳᎩ ᎤᏅᏔᏅᎢ ᎾᎿ ᎦᏚᎲ ᏄᎵᏍᏔᏅᎢ. --- ᎪᎯᎢᎦ, ᎠᏁᏙ ᎠᏂᎷᎪ ᎠᏂᎪᏩᏗᏍᎪ ᏔᎳᏚ ᏥᎾᏚᏍᏛ ᎠᎴ ᏗᎪᏢᎯᏌᏅ ᏓᏓᏁᎸᎢ, ᎬᏠᏯᏍᏗ ᏧᏂᎳᏫᏍᏗ ᎠᏓᏁᎸ, ᏧᎾᏓᏱᎵᏓᏍᏗ, ᎪᏪᎵ ᏧᏂᎴᏴᏙᏗ, ᎦᏅᏏᏓ Samuel Worcester’s ᏧᏪᏅᏒ ᎠᎴ ᏁᎳᏚ ᎢᏍᎪᎯᏧᏈ ᎯᏍᎩ ᎤᏕᏘᏴᏌᏗᏒ ᏧᎾᏓᎾᏁᎢ, ᎾᎴᏍᏊ ᏗᎦᏒᏍᏗ ᏓᏓᏁᎸ, ᏎᎷ ᏧᏂᏗᏍᏗ ᎠᎴ ᏐᏈᎵ ᎤᏂᏴᏍᏗᎢ. ᎠᎾᏓᏩᏛᎯᏙ ᎠᏰᏟ ᎪᏢᎯ ᎾᎿ ᎤᏂᎦᏖᏃᎵᏓᏍᏗᎢ ᏧᏓᎴᏅᏓ ᎠᎿᎢ. --- ᎾᏍᎩᏃ ᎯᎠ ᎤᏙᏢᏒ ᎯᎦᏍᎪᎯᏁ ᏓᏳᏕᏘᏴᎯ ᎾᎿ ᎠᏂᏍᎬᏘ ᏔᎳᏚᏏᏁ ᎾᎿᏃ ᏧᎾᎵᎢ ᎢᏤ ᎢᏦᏗ ᏂᏧᎵᏍᏔᏅ ᎤᏙᏢᏒ ᎠᎴ ᎢᏤ Harmonies ᏛᎾᎵᎪᏂ ᏛᏂᏍᏕᎸᎯ ᏧᏓᎴᏅᏓ ᎤᏬᏟᏗ ᎢᏳᎾᏛᏗ ᎠᎾᏓᏩᏛᎯᏙᎯ. --- “ᎢᏳᏃ ᏂᎪᎩᏍᏕᎵᏍᎬᎾ ᏱᎩ ᏦᎦᎵ ᎾᎿ ᎢᏤ ᎢᏦᏗ, ᎢᏤ ᎢᏦᏗ Ꮭ ᏱᏂᎬᎾᏛᎦ ᎾᏍᎩ ᎢᏳᎾᏛᏗ ᎾᏍᎩᎾ ᎠᎾᏓᏩᏛᎯᏙ ᎣᏍᏓ ᎤᏁᏓᏍᏗ ᏑᏕᏘᏴᏓ ᎠᏟᎢᎵᏒᎢ,” ᎠᏗᏍᎬ ᎢᏤ ᎢᏦᏗ ᏂᏧᎵᏍᏔᏅ ᎤᏙᏢᏒᎢ ᏄᎬᏫᏳᏒᎢ David Gomez ᏧᏙᎩᏓ. --- ᎢᏤ Harmonies, ᏗᏂᏃᎩᏍᏗᏍᎩ ᎤᎾᏓᏈᎦ ᎠᎾᎵᎮᎵᎪ ᎠᎹᏰᏟ ᏚᏙᏢᏅ ᏗᎧᏃᎩᏍᏗ, ᏙᏛᏂᏍᏕᎸᎯᏙᎳ ᏣᎳᎩ ᎠᏰᎵ ᎠᏁᎳ ᎠᎴ ᏗᎧᏃᎩᏍᎩ Barber McAllister ᎾᎿ ᎤᏃᏢᏅ ᎤᏂᏍᏓᏩᏛᏍᏙᏗ. ᎢᏧᎳ ᏣᎳᎩ ᎠᎴ ᏲᏁᎦ ᏙᏓᎧᏃᎩᏏ, McAllister ᏔᎵ ᏙᏓᎧᏃᎩᏌ. --- ᏧᎾᎵ ᎾᎿ ᎢᏤ ᎢᏦᏗ ᏂᏧᎵᏍᏔᏅ ᎤᏙᏢᏒ ᎾᏍᎩ ᏛᏁᎳᏅ ᎢᎸᏍᎩ ᏳᏓᎴ ᏂᏛᎾᏛᏁᎵ ᎾᏍᎩ ᎠᎾᏓᏩᏛᎯᏙ ᎤᏂᏍᏆᏂᎪᎯᏍᏗ ᎠᎴ ᎤᏂᎪᏩᏛᏗ ᎾᎿ ᎯᎦᏍᎪ ᏧᏕᏘᏴᏓ ᎤᎾᏕᏘᏱᏍᎬ ᎤᏂᏍᏆᎸᎡᎲᎢ. --- ᎨᎪᎵᏍᏙᏗ ᎢᏤ ᎢᏦᏗ ᎾᏍᎩᎾ ᎯᎦᏍᎪᎯ ᏧᏕᏘᏴᏓ ᏴᏫ ᎤᏂᎪᏩᏛᏗ ᎤᏙᏢ, ᎠᏂᎦᏟᏯ ᎠᎴ ᎠᏂᎦᏔᎯ ᎠᎾᎵᏍᎪᎸᏗᏍᎬ ᏚᏂᎸᏫᏍᏓᏁᎲ ᎤᏃᏢᏅ ᎤᎾᏅᏓᏗᏍᏙᏗ ᏅᏓ ᏗᏎᏍᏗ, ᎤᏔᏅ ᏗᏟᎶᏍᏗᏓᏂ ᎠᎴ ᏗᎿᏬᎢ, ᎠᏗᏍᎬ Gomez. --- “ᎯᎠ ᎦᏙ ᎠᎵᏏᏅᏔᏅ ᎨᏒ ᎠᎴ ᎤᏃᏢᏅ ᏅᏗᎦᎵᏍᏙᏗ ᎤᎵᏍᎨᏓ ᏄᎾᎵᏍᏓᏁᎸ ᏴᏫ ᎠᏁᎲ ᎾᎿ Calhoun ᎠᎴ Gordon ᏗᏍᎦᏚᎩ ᎾᏍᎩ ᎯᎦᏍᎪ ᎤᎶᏒᏍᏓ ᏧᏕᏘᏴᏓ, ᎠᎴᏗᏍᏊ ᎾᎥ ᏗᏍᎦᏚᎩ ᏚᏙᏢᏒ ᎬᏩᏂᏍᏕᎵᏍᎬ ᎬᏂᏂᎫᏍᏓᎥᎢ, ᎤᏛᏅᎢ.

--- ---
04/19/2012 08:36 AM
ᏓᎵᏆ, ᎣᎦᎵᎰ. – ᏣᎳᎩ ᎠᏃᏢᏅᏍᎩ ᎠᏰᏟ ᎾᎿ 212 ᎤᎦᏅᏩᏮᎢ. ᎠᎹ ᎦᏅᏅ…… ᏓᏂᏍᏕᎵᏍᎪ ᎠᏁᎯᏯ ᎠᏃᏢᏅᏍᎩ ᎠᎴ ᏗᎾᏟᎶᏍᏔᏅᎲᏍᎩ ᎠᏂᎦᏴᎵ ᎠᎴ ᎠᏂᏓᎨᏍᏗ ᎠᏂᏩᏗᏍᎪ ᎤᏅᏔᏂᏓᏍᏗ ᎤᏂᏂᎬᎬ ᎤᎪᏗᎨ ᎤᎾᏕᎶᏆᏍᏗ ᎦᏳᎳ ᎠᏂᎦᏔᎲ ᎠᎴ ᎤᏅᏌ ᎤᏃᏢᏗ ᎤᏂᎾᏗᏅᏗ ᎤᏃᏢᏅᏅᎢ. --- CAC ᏧᏂᎸᏫᏍᏓᏁ ᎠᏁᎳ ᎾᏍᎩ ᎢᎬᏱ ᎠᏂᏴᏫ ᎠᏕᎳ ᏚᏂᎲ ᎬᏔᏅᎢ, ᎾᏍᎩ ᏧᎦᎾᏮ ᏓᎪᏓ ᏧᎾᎳᏏᏓ ᎤᎾᏓᏡᎬ ᎾᏍᎩᏃ ᏓᏂᏍᏕᎵᏍᎪ ᎠᏃᏢᏅᏍᎩ ᏍᎦᏚᎩ ᎠᏁᎲᎢ, ᏧᏁᏲᏗ ᎠᏃᏢᏅᏍᎩ ᏯᏂᎦᏖᏃᎯ ᎤᎪᏛ ᎤᎾᏕᎶᏆᏍᏗ ᎢᏳᏅᏗ ᎬᏩᏂᎾᏗᏅᏓ ᎨᏒ ᎤᏃᏢᏅᏅᎢ, Ryan Lee Smith, ᎢᏳᎾᏛᏁᎵᏓᏍᏗ ᎤᎾᏅᏔ ᏧᎸᏫᏍᏓᏁᎯ, ᎠᏗᏍᎬ. --- Smith ᎠᏗᏍᎬ ᎾᏍᎩ “ᏧᏍᏗ ᏧᏂᏅᏙᏗ ᏚᏙᏢᏒ ᏳᎾᏚᎵ ᎠᏃᏢᏅᏍᎩ.” ᎤᎪᏛᏅ ᎾᏍᏊ ᎤᎾᏕᎶᏆᏍᏗᎢ, ᎾᏍᎩ CAC ᎠᎵᏍᎪᎸᏗᏍᎪ ᎤᏂᏞᏅᏗ ᎤᏃᏢᏅᏅ ᏴᏫ ᎬᏩᏂᎪᏩᏛᏗ ᎤᏃᏢᏅᏅᎢ. --- “ᏙᏣᎵᏍᎪᎸᏓᏁᎰ ᎤᏂᏢᏅᏗ, ᏌᏊ ᎨᏒ, ᎤᏂᏢᏅᏗ ᎤᏃᏢᏅᏅ ᎾᎿ ᏴᏫ ᎬᏩᏂᎪᏩᏛᏗ ᎬᏩᏂᏍᎪᎸᏙᏗ ,” ᎠᏗᏍᎬ Smith. “ᏙᏣᎵᏍᎪᎸᏓᏁᎰ ᏧᏂᎸᏫᏍᏓᏁᏗ ᎤᏠᏅᏛᎢ, ᎾᏍᎩᏃ ᎦᏓᎫᎩ ᏧᏃᏢᏗ ᎣᏅᏗᏝ ᎠᎴ ᏔᎵ ᏧᏔᎾ ᏧᏅᏂᏍᏙᏗ ᎦᏓᎫᎦ ᏧᏃᏢᏅ ᎠᎴ ᎠᏂᎷᎪ ᎠᎾᏕᎶᏆᏍᎪ ᎾᏍᎩ ᎢᏳᎾᏛᏗᎢ.” --- Smith ᎤᏛᏅ ᎾᏍᎩ CAC “ᎠᎾᏚᏓᎸᏍᎩ ᏧᏂᏍᏕᎸᏗ” ᎤᏟᏂᎩᏓ ᎢᏳᎵᏍᏙᏗ ᎠᏃᏢᏅᏍᎩ, ᏃᏊᎴ ᎠᎾᎴᏂᏍᎩ ᎾᏍᎩ ᏗᎪᏩᏛᏗ ᎬᏂᎨᏒ ᏂᎦᎵᏍᏗᏍᎬ ᎾᎾᏛᏁᎲ. ᎤᏛᏅᏃ ᎾᎿ CAC ᏧᏂᎸᏫᏍᏓᏁᎯ ᏧᏂᏍᏕᎸᏗ ᎤᏂᏟᏐᏗ ᏂᎦᏓ ᏄᎾᏛᏁᎸ, ᏧᎾᏓᎪᏩᏛᏙᏗ ᎠᏁᏙᎲ ᎠᎴ ᎠᏂᏃᎮᏍᎩ ᎢᏳᎵᏍᏙᏗ ᎠᏰᏟ ᎡᏙᎯ ᎾᎿ ᎠᏃᏢᏅᏍᎩ ᎠᎴ ᏄᏂᎬᏩᏳᏌᏕᎦ. --- “ᎨᏙᎭ ᎠᎭᏂ ᎦᏥᎵᏃᎮᏙᏗ ᎠᏃᏢᏅᏍᎩ, ᎢᏳᏍᏗ ᎤᏂᎷᎶᏤᎲ, ᎠᎯᏗᎨ ᎢᏳᎵᏍᏙᏗ ᎢᏳᏍᏗ ᎤᏂᏂᎬᎬᎢ, ᎠᏎᏃ Ꮭ ᎪᎱᏍᏗ ᎠᏎᏊ ᏲᏣᏓᏁᎰᎢ,” ᎤᏛᏅ Smith. “ᎣᏩᏌᏊ ᎠᎵᏍᏕᎸᏗ. ᏣᏴᏟᎯᏍᏗ ᎠᎴ ᏗᏣᎸᏫᏍᏓᏁᏗ, ᏗᏣᏕᏲᏗ ᎾᎿ ᏓᎾᏕᎶᏆᏍᎬ, ᎠᏕᎳ ᏦᏢᏗ ᎠᎴ ᏣᏂᎩᏍᏙᏗᎢ. --- Smith ᎤᏛᏅ ᎾᎿ ᎢᎸᏍᎩ ᎠᏃᏢᏅᏍᎩ, ᏕᎨᎳᏗᏍᏗᏍᎬ ᏣᎳᎩ ᎠᏰᎵ ᏧᎾᏓᏃᏣᏟ ᎠᏃᏢᏅᏍᎩ Dorothy Ice, Knokovtee Scott ᎠᎴ Jane Osti, ᎤᏅᏔᎾ ᎯᎠ ᎬᏂᎨᏒ ᎾᏅᏁᎲ ᎢᏳᏍᏗ ᎾᎾᏛᏁᎲᎢ. ᎾᎿ CAC ᎠᏂᎩᏍᎪ ᎤᏍᏓ ᎠᏠᏗ ᎠᎴ ᎬᏂᎨᏒ ᎾᏅᏁᎭ ᏓᎾᏕᎶᏆᏍᎬᎢ, ᏃᏊᏃ ᎢᎦ ᏧᏂᎬᏩᎶᏙᏗ ᎤᎾᏚᎵᏍᎬ ᎾᎿ ᎠᏃᏢᏅᏍᎩ ᏓᎾᏕᎶᏆᏍᎬᎢ. --- “ᏙᎯᏳ ᎠᏃᏢᏅᏍᎩᏊ ᎢᎦ ᎤᎬᏩᏟ ᎣᏥᏯᎠ,” ᎠᏗᏍᎬ Smith. “ᏝᏃ ᎾᏍᎩ ᎢᏳᏍᏗ ᏳᏙᏢᎭ ᎾᎥᏂᎩᏍᏗ ᎠᎭᏂ, ᎤᏙᎯᏳᏒ ᎠᏁᎯᏯ ᎠᏃᏢᏅᏍᎩ, ᎠᎴ ᎤᏟᏂᎩᏓ ᎤᎾᏓᏅᏓᏗᏍᏗ, ᏗᎦᏂᎵᏕᏗ, ᏓᏤᎸ ᎢᏳᎾᏛᏗ ᏗᏍᏕᎸᏗᎢ, ᎠᏕᎳ ᎤᏃᏢᏗ ᎾᎾᏛᏁᎲ. ᎠᎴ ᎤᎾᎵᏏᏅᏙᏗ ᎢᏳᏍᏓ ᎠᏃᏢᏍᎬ ᎾᎿ ᎤᏂᏲᏎᏗ ᏂᎨᏒᎾ. --- ᏣᎳᎩ ᎠᏰᎵ ᏧᎸᏫᏍᏓᏁᎯ loom ᏗᎬᏍᎩ Candessa Tehee ᎠᏗᏍᎬ ᎧᏃᎮᏍᎬ ᎠᎴ ᎤᏓᏅᏖᏗᏍᎬ ᎾᎿ ᎯᎠ ᎠᏂᎦᏴᎵ ᎠᏂᎦᏔᎲ ᎤᎵᏛᏙᏗᎢ, ᎾᏍᎩ ᏂᏧᎵᏍᏙᏔᏂ ᎤᎴᏅᎲ ᏓᏕᎶᏆᏍᎬ ᎾᎿ Dorothy Ice ᏓᏕᏲᎲᏍᎬ ᏧᏅᏗ ᎾᎿ CAC. ᎤᏛᏅᏃ ᎠᏅᏓᏗᏍᎬ ᎤᎪᎵᏰᎥ ᎾᎿ ᏐᏁᎳᏚ ᎢᏍᎪᎯᏧᏈ ᎦᎵᏆᏍᎪ ᏧᏁᎳ ᏧᏕᏘᏴᏌᏗᏍᏒ ᎾᎿ ᎤᏚᏓ ᎤᏛᏅ, ᏝᏃ ᎩᎶ ᏱᏗᎬᏍᎪ loomᎢ ᏃᏊ,” ᎠᎴ ᎢᎸᏍᎦᏊ ᎠᏁᎭ ᏗᏅᏍᎦ ᎪᎯᏴ ᏥᎩ. --- “ᎢᏳᏃ ᏂᎦᎴᏅᏓ ᏱᎩ ᎯᎠ ᎠᏂᏣᎳᎩ ᎠᏂᎦᏴᎵ ᏄᎾᏛᏁᎵᏙᎸ, ᎾᏍᎩᏃ, ᎠᏆᏓᏅᏖᏗᏍᎪ ᎤᎵᏛᏙᏗᎢ,” ᎠᏗᏍᎬ Tehee. ᎠᏉᎯᏳᏃ ᎠᏂᏐᎢ ᎠᏂᏣᎳᎩ ᏛᏁᏏ ᏛᎾᏕᎶᏆᎢ, Ꮎ, ᏄᏍᏗ ᏥᎦᏔᎭ, ᎡᎵᏊ ᎢᏮᏆᏛᏗ. ᎠᎴ ᎢᎬᏩᎾᏛᏗ ᎾᏍᎩ ᎤᎾᎵᏍᎦᏍᏙᏛ ᎾᎿ ᏣᎳᎩ ᎠᏃᏢᏅᏍᎩ ᎠᏰᏟ.” --- Tehee ᎤᏛᏅ ᎠᎬᏱ ᎤᏛᎦᏅ CAC ᎾᏍᎩᎾ ᎬᏂᎨᏒ ᎾᏅᏁᎲ ᎾᎿ ᎤᏁᏍᏓᎵ ᏓᏕᏲᎲᏍᎬ ᏗᎬᏗᎢ. Tehee ᏄᏍᏛ ᎠᎦᏅᏛ ᎾᎿ ᏓᏂᏰᏌᏛ ᎬᏗ ᏓᏅᏍᎬ ᎾᎿ ᎦᏍᎩᎶᎩ ᎦᏚ ᏓᏅᏍᎬ ᎾᎿ ᏐᎢ ᎠᎳᏍᎬᏍᏗ ᎾᎿ ᎤᏚᏓ ᎤᎦᏙᎲᏒᎢ. ᎤᏍᏆᏓᏃ ᏓᏕᎶᏆᏍᎬ ᎠᎴ ᏚᏩᏛᎯᏙᎳ ᎾᎿ ᎠᏃᏢᏅᏍᎩ, ᏚᏟᏃᎮᏔᏅ ᎾᎿ CAC ᏧᏂᎸᏫᏍᏓᏁᎯ ᎾᏍᎩᎾ ᎬᏩᎩᏍᏗ ᏱᎩ ᏗᎬᏗᎢ, ᎠᎴ ᎤᏂᏍᏕᎸᎲ ᎤᎩᏍᏗ ᎦᏲᏟ ᎠᏕᎳ ᎾᏍᎩ ᏣᎳᎩ ᎠᏰᎵ ᎤᎵᏍᎪᎸᏚᎢ. --- “ᏥᎵᏃᎲᏔᏅ Donna (Tinnin, ᏗᏓᏘᏂᏙᎯ ᎾᎿ ᏍᎦᏚᎩ ᎠᏂᎦᏖᏃᎵᏙ ᎤᎾᏓᏡᎬᎢ) ᎠᎴ ᏩᎩᏎᎮᎸ ᏚᏳᎪᏛ ᎢᏗᏝ,” ᎤᏛᏅ Tehee. “ᏩᎩᏅᏅ ᎪᏪᎵ ᎠᎩᎧᎵᏏᏌᏅ ᎠᎴ ᏒᎾᏙᏓᏆᏍᏗ ᏍᏗ ᎤᎶᏒᏓ ᎠᏕᎳ ᏗᏎᎯᏍᏓ ᎠᎩᏁᏒ. ᎠᎪᎯᎸ ᎤᏟᎢᎵᏙᎸ ᎾᎿ ᏗᎬᏗ ᎤᎷᎯᏍᏗ ᎾᏃ ᎠᏕᎳ ᏧᎷᎯᏍᏗᎢ.”

--- ---
04/13/2012 08:49 AM
ᏣᎳᎩᎯ ᎠᎨᎵ ᎠᏂᏴᏫᏯ ᏗᏂᏲᏓ ᏗᏂᏍᏕᎸᎯᏙ ᎤᏂᎭ ᎤᎧᏛᎪᏪᎵ ᎤᎦᏅᏓᏛᎢ, “ᏚᏁᏅᏒ ᎢᏳᎵᏍᏙᏗ ᎠᏂᏣᎳᎩ ᏗᏂᏲᏟ.” --- “ᎢᏳᏃ ᎢᏣᎭ ᎤᎧᏛᎪᏪᎵ ᏣᏴᏍᏙᏗ, ᏫᎷᏨᎢ ᎤᎦᏅᏓᏛ ᎠᎴ ᎯᏯᏙᎸᎢ ᎾᎿ ᎯᎠ ᎤᎦᏅᏓᏛ ᏗᏣᎵᎢ,” ᎠᏂᏴᏫᏯ ᏗᏂᏲᏟ ᏗᏂᏍᏕᎸᎯᏙ ᎤᏅᏔᏂ Heather Baker ᎠᏗᏍᎬᎢ. “ᎠᏂᏴᏫᏯ ᏗᏂᏲᏟ ᏗᏂᏍᏕᎸᎯᏙ ᏚᏂᏲᎰ ᎠᏁᎯᏯ ᎠᎹᏱᏟ ᎠᏁᎯ ᏣᎳᎩ ᏗᏂᏲᏟ ᏧᏂᏯᏅᏗ ᏚᏁᏅᏒ ᏧᏂᏁᏗᎢ.” --- Baker ᎠᏗᏍᎬ ᎯᎠ ᎤᎦᏅᏓᏛ ᎠᏎᎸ ᏭᏂᎷᎯᏍᏗ “ᏧᏂᏯᏍᏗ ᎠᎴ ᏧᏁᏲᏅᏗ ᎠᏁᎯᏯ ᎠᎹᏱᏟ ᎠᏁᎭ ᏗᏂᏲᏟ” ᎾᏍᎩᎾ ᎤᎾᏚᎵᏍᎩ ᏧᏂᏍᏆᏂᎪᏙᏗ ᎠᎴ ᏧᏂᏯᏅᏗ ᎠᏁᎯᏯ Ꮧ.ᏲᏟ. --- “ᎠᏂᏴᏫᏯ ᏗᏂᏲᏟ ᏗᏂᏍᏕᎸᎯᏙ ᎤᎾᎦᏎᏍᏙ ᏂᎦᏓ ᎢᎬᏩᎵᏍᏙᏗ ᎨᏒ ᎾᎿ ᏗᏛᎪᏙᏗ ᎠᏁᎯᏯ ᎠᎹᏱᏟ ᎤᎵᏍᎨᏓ ᎢᏳᏅᎾ ᎾᎿ ᏗᏂᏯᏂᏍᎩ ᏚᎾᎦᏎᏍᏛ, ᏅᏗᎦᎵᏍᏙᏗ Ꮭ ᎾᏍᎩ ᎢᏯᏂ ᏱᏓᏂᏯᏂᏍᎪ ᎾᏍᎩ ᏗᏂᏲᏟ ᎤᏚᎵᏗ ᎢᏳᎾᏛᎾ,” ᎠᏗᏍᎬᎢ. --- ᎤᏛᏛᏅ ᎩᎶ ᎠᎭᏂ ᏧᏂᎸᏫᏍᏓᏁ ᎤᏅᏌ ᏱᏚᏂᎾ ᎤᎧᏛᎪᏪᎵ ᎤᏂᏴᏍᏙᏗ. --- “ᎤᏂᎪᎭ ᎢᎬᏱ ᎤᏂᎪᏛ ᎾᎿ ᎠᏁᎯᏯ ᎠᎹᏱᏟ ᎠᏁᎭ ᎾᏍᎩ ‘ᎤᎧᏛᎪᏪᎵ’ ᏓᎾᏟᏃᎮᏍᎬ ᎠᎴ ᎤᎵᏍᎬᏓ ᎨᏒ ᎾᎿ ᏄᏍᏛ ᎠᏂᏴᏫᏯ ᎢᏳᎾᏛᏁᎵᏓᏍᏗ ᎨᏒ ᎠᎴ ᏭᎪᏛ ᎤᎵᏍᎨᏓ ᏄᏅᏅ ᎣᏍᏓ ᏱᎨᏥᏍᏆᏂᎪᏓ ᏗᏂᏲᏟ,” ᎠᏗᏍᎬ Baker. “ᎤᏟᏍᏗ ᎣᎦᏕᎶᎰᏒ, ᏯᏛᏗ, ᎢᎩᏂᎬᎬ FB (ᎤᎧᏛᎪᏪᎵ) ᎤᎦᏅᏓᏛᎢ.” --- ᎤᏛᏅ ᎢᏳᏍᏗ ᏚᏄᎪᏛ ᏧᎾᏛᎪᏙᏗ ᏭᏂᎪᏛ ᎾᎿ “ᎠᏁᎯᏯ ᎠᎹᏱᏟ ᏗᎾᏓᏅᏟ ᎠᎴ ᏗᎾᏓᎸᎢ” ᏧᏁᏲᏗ ᎾᎿ ᎾᎾᏛᏁᎲ ᎠᏂᏴᏫᏯ ᏗᏂᏲᏟ ᏗᏂᏍᏕᎸᎯᏙ ᎾᏛᏁᎲ ᎠᎴ ᎤᏂᎪᏩᏛᏗ ᎢᎦ ᎤᏚᎵᏓ ᏄᎾᏛᏅ ᎠᏂᏣᎳᎩ ᏗᏂᏲᏟ.

--- ---
04/09/2012 07:55 AM
ᎢᎪᏓ ᎦᏅᎯᏓ, ᎣᎦᎵᎰᎻ.– ᎢᎪᏓ ᎦᏅᎯᏓ ᏗᎾᏓᏬᏍᎩ ᏧᏂᎳᏫᏍᏗᎢ, ᎾᏍᎩᎾ ᏩᎦᏴᎵᏴᎢ ᎾᏍᎩ ᏧᏂᎳᏫᏍᏗ ᎾᎿ ᏣᎳᎩᎯ ᎠᏰᎵ ᎨᏒᎢ, ᎤᎾᎵᎮᎵᏨᎢ ᎾᎿ ᏍᎪᎯᏧᏈ ᏁᎵᏍᎪ ᏦᎢ ᎢᏳᏕᏘᏴᏓ ᏄᎵᏍᏔᏅ ᎠᏅᏱ ᎧᎸ ᎯᏍᎩᏦᏁᏏᏁᎢ. --- “ᎤᏂᏍᏆᏂᎪᏔᏅᎲᏍᏗ ᎤᎾᏓᏁᎴ ᎾᏍᎩ ᏚᏂᏍᏆᏂᎪᏕ ᏂᎦᏓ ᏧᏃᏪᎳᏅ ᏂᏧᎵᏍᏔᏅᏍᏔᏅ ᎠᎴ ᏄᎾᏛᏁᎸ ᎾᎿ ᏧᏂᎳᏫᏍᏗ ᏚᏂᎸᏫᏍᏓᏁᎸᎢ. ᎠᏎᏃ ᎾᏍᎩ ᏂᎦᏓ ᏚᎪᏁᎢ. ᎢᎦᏃ ᎬᏩᏂᏩᏛᏗ ᎠᎴ ᎬᏩᎾᏅᏓᏗᏍᏗ ᎨᏒ, ᎾᏍᎩ ᎢᏴ ᎢᏳᏕᏘᏴᏓ ᎨᏒᏧᏂᎳᏫᏍᏗᎢ.” ᎠᏗᏍᎬ ᏗᎦᏘᏯ Jesse Glass. “ᎢᎦᏓᏃ Ꮟ ᎤᎪᏓ ᎢᏳᏕᏘᏴᏓ ᎠᎾᏗᏍᎪ, ᎠᏎᏍᎩᏂ ᏃᏊ ᎨᏒ ᎾᏍᎩ ᏄᏍᏓ ᎣᎩᏩᏛᎲᎢ. --- ᏧᏂᎳᏫᏍᏗ ᏧᏂᎸᏫᏍᏓᏁ ᎠᎾᏗᏍᎬ ᎾᎿ ᏧᏂᎳᏫᏍᏗ ᎤᎾᏓᏡᏅ ᎠᏂᏩᏗᏍᎬ ᎾᏍᎩ ᏁᎳᏚ ᎢᏍᎪᎯᏧᏈ ᏔᎵᏍᎪᏅᎩ ᎠᎴ ᏁᎳᏚᎢᏍᎪᎯᏧᏈ ᏔᎵᏍᎪᏐᏁᎳ ᎾᏍᎩᎾ ᎢᎸᏢ ᎭᏫᎾᏗᏠ ᎾᏍᎩ ᏗᏓᏬᏍᎩ ᎦᏅᏏᏓ Issac Watt ᎠᎴ ᏅᎩ ᏗᎾᏕᏲᎲᏍᎩ ᎤᏂᎷᏤ ᎣᎦᎵᎰᎻ ᏧᏂᎳᏫᏍᏗᎢ ᎤᎾᏁᎢᏍᏗᎢ. ᎾᏍᎩᏃ ᎠᏓᏁᎸ ᎾᏍᎩᏍᏊ ᏣᎳᎩ ᏧᎾᏕᎶᏆᏍᏗ ᎤᎬᏩᏟ ᎠᏅᏗᏍᎪᎢ. ᏗᏂᏲᏟ ᏓᎾᏕᎶᏆᏍᎪ ᏓᏁᏲᎲᏍᎪ ᏣᎳᎩ ᏧᏂᎪᎵᏰᏗ ᎠᎴ ᏧᏃᏪᎶᏗ ᎠᎴᏗᏍᏊ ᏲᏁᎦ ᏧᏂᎪᎵᏰᏗ ᎠᎴᏗᏍᏊ ᏧᏃᏪᎶᏗ,ᎪᏪᎵ ᎤᎭᎨᏓ ᎠᏅᏗᏍᎪᎢ. --- “ᎾᏍᎩ (ᎠᏂᏣᎳᎩ ᏧᎾᏓᎦᏴᎵᎨ) ᎤᎾᏚᎵᏍᎬ ᎾᎿ ᏚᏂᎧᎲ ᏗᏂᏲᏟ ᎤᎾᏕᎶᏆᏍᏗᏗ ᎠᎴ ᎤᎾᏅᏗ ᎢᏳᎵᏍᏙᏗ,” ᎠᏗᏍᎬ Rocky Carroll, ᏣᎳᎩ ᎠᏰᎵ ᎨᎳ ᎾᏍᎩ ᏓᏍᏕᎵᏍᎪ ᏧᏂᎳᏫᏍᏗ ᎪᎱᏍᏗ ᎠᎾᏛᏁᎲᎢ. “ᎾᏍᎩᏃ ᎣᏍᏓ ᎡᏓᏍᏗ ᏗᏓᏟᏐᏗ, ᏝᏙ ᏙᏓᏆᏍᎬᏊ ᎢᎦᎢ ᎠᎴ ᏙᏓᏈᏕᎾ ᎠᏟᎢᎵᏒ ᏒᎾᏙᏓᏆᏍᏗ ᎨᏒᎢ.” --- ᎾᏍᎩ ᏐᏁᎳᏚ ᎢᏍᎪᎯᏧᏈ ᏅᎩᏍᎪ ᏧᏕᏘᏴᏌᏗᏒ, ᏧᏂᎳᏫᏍᏗ ᎠᏁᎳ ᎤᏂᏠᏔᏅ ᏌᏊ ᎧᏅᏑᎵ ᏧᏂᎳᏫᏍᏗ ᎾᎿ ᎦᎵᏦᏗ ᎠᎲᏍᏙᏗ ᎠᎴ ᎤᏂᏌᎾᏫᏛᎲ ᎾᎿ ᏅᎩ ᏔᎳᏚ ᎤᏔᎾ ᎦᏅᏅᎢ ᎾᎯᏳ ᏥᎨᏒ ᏦᏍᎪᏦᎢ ᎪᏪᎳ ᎨᏒᎢ, ᎤᎦᎾᏮ ᎠᏍᏛ ᎠᏠᏒ ᎢᎦᎦᏚᎲ ᏅᏃᎯ ᎾᎿ ᎠᏆᏅᎩ ᏍᎦᏚᎩ. ᎾᎿ ᎠᏁᎢᏍᏗ ᎦᎵᏦᏕ ᎾᏍᎩᏊ, ᏃᎴᏍᏊ ᎤᎭᎸᎾ ᎠᎴ ᎦᏛᎢ. --- “ᎦᏅᏓᏗᏍᎪ ᎠᏂᎦᏴᎵ ᎠᏂᏃᎮᏍᎬ ᏄᏅᏁᎸ ᎾᎿ ᎤᎾᏔᏅ ᎤᎭᎸᎾ,” ᏗᎦᎳᏫᏥᏙ George Glass ᏧᏙᎩᏓ ᎠᏗᏍᎬᎢ. “ᎦᎸᎳᏗᏢ ᎨᏒ. ᎡᎳᏗᎨ ᎠᎴᏗᏍᏊ Ꮎ ᎠᏯᎦᏢ ᎾᏍᏊ ᎠᎦᎸᎳᏗᏴ, ᎠᏎᏃ ᎡᎳᏗᏝ ᏄᏅᏁᎸᎢ. ᏐᏈᎵ ᏗᏂᎴᏅᎯᏓ ᏚᏅᏔᏅ ᎾᎿ ᎤᎭᎸᎾ ᎤᎾᏔᏅ. ᏗᏂᏅᎬᏮ ᎢᏳᏍᏗ ᎠᏂᎾᏌᏁᏍᎬ ᎤᎭᎸᎾ ᎢᎦ ᎦᎨᏓ ᎨᏒᎢ.” --- George ᎠᏗᏍᎬ ᎾᎿ ᏏᏓᏁᎸ ᎤᏛᏒ ᏗᏂᎳᏫᏥᏙᎯ ᎨᏒᎢ ᎾᎿ ᎢᎪᏓ ᎦᏅᎯᏓ ᏗᎾᏓᏬᏍᎩ Ꮷ.ᎳᏫᏍᏗᎢ ᎪᎯᏓ. ᎤᏙᏓ ᏗᎦᏘᏯ ᎨᏒ ᎠᎴ ᏗᎾᏓᏁᏟ ᏃᏊ ᏗᎦᏘᏯ. --- ᎤᎪᏓ ᏃᏊ ᏥᏓᏂᎳᏫᏥᏙᎰ ᎾᏍᎩ ᎪᎱᏍᏗ ᏧᏅᎾ ᎨᏒ ᎢᎬᏱ ᏧᏂᎳᏫᏥᏙᎸ ᎾᎿ ᎢᎬᏱ ᏧᎾᏁᏍᎨᎲᎢ, ᏗᏠᏯᏍᏗ ᏧᏂᎸᏌᏗ, Snells, ᎠᏂᏥᏍᏕᏥ, ᎠᎴ ᎤᏂᎧᏲᏓ. --- “ᏅᏫᏍᏙᏛ ᎾᏍᎩ ᎾᏂᎥᏊ ᏏᏓᏁᎸ, ᎾᎿ ᎨᎳ ᎨᏒ,” ᎠᏗᏍᎬ Carroll. --- ᎾᏃ ᏐᏁᎳᏚ ᎢᏍᎪᎯᏧᏈ ᎦᎵᏆᏍᎪ ᏥᏚᏕᏘᏴᏌᏗᏒ ᎠᏲᏟ ᎤᏂᏅᏑᎳᏅ ᏧᏂᎾᏫᏍᏗ ᎾᏍᎩ ᏗᏂᏲᏟ ᏙᏓᏩᏍᎬ ᏧᎾᏕᎶᏆᏍᏗᎢ. ᏑᏕᏘᏴᏓ ᏥᎨᏒ, ᏧᏂᎳᏫᏍᏗ ᎩᎶ ᎤᏴᏞ ᎠᎴ ᎤᏲᏍᏔᏅᏁ ᎠᎿᎥ ᎬᏩᏠᏯᏍᏗ ᎠᎾᎵᏣᏙᎲᏍᎩ ᎤᎾᏟᏗ ᎦᏍᎩᎳᏗᏍᏗ, ᎾᏍᎩ ᎨᏒ ᏧᏂᎳᏫᏍᏗ ᎠᏁᎳ ᏒᎵᏊ ᎣᏍᏓ ᏄᏅᏁᎸᎢ. ᏂᎦᏓᏊ ᎢᏳᏍᏗ ᎭᏫᎾᏗᏢ ᎨᏒ ᎢᏤᎢ, ᏧᎾᏁᏍᎨᎮ ᎤᏂᏒᏓᎾᎳᏕ ᎠᎴ ᏗᏦᎳᏂ ᏂᏕᎬᏂᏗᏓᏅ ᎾᏍᎩ ᎢᎬᏱ ᏂᏗᎦᎬᏅᏔᏅ. --- “ᎤᎪᏓ ᎣᏍᏓ ᎢᎬᏁᎸᏅ ᎾᏍᎩ ᎢᎸᏍᎩ ᎾᏕᏘᏯ ᎬᏩᏓᎴᏅᏓ,” ᎠᏗᏍᎬ George. “ᏧᎾᏓᏂᏐᏗ ᎤᏂᎪᏙᏏ ᏙᎦᏓᏂᏌᎲ ᎠᎴ ᏅᏃᎯ ᎣᏍᏓ ᎢᏗᎬᏁᎸᎢ, ᎢᎬᏱ ᏥᎨᏒ ᎾᏍᎩ ᏐᏈᎵ ᎤᏂᎾᏌᏁᏍᏗ ᏧᏫᏓᏍᏗ ᎤᏍᏓ ᏕᎦᏅᏅ. ᏃᏊᏃ ᏧᏛᏌ.” --- ᏧᏂᎳᏫᏍᏗ ᎾᏍᏊ ᎤᏂᎭ ᎤᎬᏫᏳᎯ ᎤᏤᎵ ᎠᎾᏗᏔᏍᎬ ᎤᏅᏙᏗ ᎤᎵᏍᏈᏓ ᎾᎿ ᏣᎳᎩ ᎤᏪᏘ ᏂᏓᏳᏂᏫᏛᏓ ᎾᎿ ᏗᎨᏥᏱᎳᏫᏛᎲᎢ. ᎤᏔᎾᏯ ᎾᎿ ᏧᏂᎳᏫᏍᏗ ᎨᎳ ᎤᏍᏆ.ᎪᏙ, ᎢᏳᏓᎵᎭ ᎠᎾᏗᏍᎪᎢ. --- “ᎩᎿᏙᏗ ᏓᏂᎳᏫᎥ ᎠᎾᏗᏍᎪ, ᏱᏙᏛᎾᏓᏬᎢᎴ, ᎤᎵᏍᎨᏓ ᎪᎱᏍᏗ ᎠᎾᏛᏁᎲᎢ,” ᎠᏗᏍᎬ Carroll. “ᏝᏃ ᎠᏍᏆᏂᎪᎯᏍᏓᏊ ᏲᎩᏝᎰᎢ. --- “ᎤᏂᎪᏓ ᏏᏓᏁᎸ ᏚᎾᏙᏢᏒ Ꮭ ᏳᏅᎨᏫᏍᎪ ᎾᎿᏂ ᏚᏂᎾᏍᏕᏝᏛ, ᎾᎿᏂ ᏧᎾᏓᎴᏅᎢ,” ᎤᏛᏅ --- ᎢᎪᏓ ᎦᏅᎯᏓ ᏗᎾᏓᏬᏍᎩ ᏧᏂᎳᏫᏍᏗ ᎩᏄᏙᏗ ᏓᎾᏠᏍᎬ ᎾᎿ ᏅᎩᏁ ᏫᎾᏙᏓᏆᏍᎬ ᎤᏃᎸᏔᎾ, ᎧᏬᏂ, ᎫᏰᏉᏂ ᎠᎴ ᏚᏂᏃᏗ ᏕᎧᎸᎢ. ᎾᏃ ᏧᏂᎳᏫᏍᏗ ᎠᎴᏗᏍᏊ ᎠᏁᎳ ᎾᎿ ᎠᏂᏣᎳᎩ ᏗᎾᏓᏬᏍᎩ ᎤᎾᏓᏡᎬᎢ, ᎠᎴ ᎾᎿ ᎦᎫᏍᏛᏗ ᎠᏂᏣᎳᎩ ᏗᎾᏓᏬᏍᎩ ᏙᏓᏆᏍᎬ ᏗᎾᏕᎶᏆᏍᎩ ᎤᏂᏁᏒ ᎾᎿ ᏁᎳᏚ ᎢᏍᎪᎯᏧᏈ ᏐᏁᎳᏍᎪ ᏧᏁᎳ ᏧᏕᏘᏴᏌᏗᏒ ᎢᎪᏓ ᎦᏅᎯᏓ ᏗᎾᏓᏬᏍᎩ ᏧᏂᎳᏫᏍᏗᎢ.

--- ---
04/04/2012 08:21 AM
ᎠᏭᏂᏴᏍᏗ, ᎣᎦᎵᎰᎹ.– Ꮎ ᏣᎳᎩᎯ ᏧᎾᏓᎴᏅ ᎠᏰᎵ ᎤᏂᏍᏆᎸᎡᎰ ᎾᎿ ᏑᏕᏘᏴᏓ ᎢᏳᏓᎵ ᎤᏔᎳᏔ ᎢᎦ ᎠᏃᏎᎰ ᎠᏅᏱ ᏔᎵᏍᎪ ᏐᏁᎳ --ᏦᏍᎪᎯᏁ ᎢᎪᎯᏓ ᏔᎵ ᎢᎦ ᎤᏂᏍᏆᎸᎡᎰᎢ. ᏓᏂᎪᏩᏛᏗᏍᎪ ᏗᎾᏕᎶᏆᏍᎩ ᏂᎬ ᎣᎦᎵᎰᎹ ᏂᏙᏓᏳᏂᎶᏒ ᎠᎴ ᎦᏲᏟ ᎠᏂᎪᏩᏗᏍᎪ ᏄᎵᏍᏔᏂᏙᎸ, ᏄᎾᏛᏁᎸ ᎠᎴ ᏄᏍᏛ ᎤᎾᏕᏅ ᎠᏂᏣᎳᎩ ᎾᎿ ᎤᏔᎳᏔ ᏥᎨᏒᎢ. --- “ᎠᏓᎴᏂᏍᎩ, ᎠᏓᏅᏖᏗ ᎾᏍᎩ ᎯᎠ, ᏄᏍᏛ ᎤᏂᎲ ᎢᏳᎾᏛᏗ ᎠᏂᏣᎳᎩ ᏧᎾᏓᎴᏅ ᎠᏰᎵ, ᎾᏍᎩ ᎠᏂᏍᏆᏂᎪᏗᏍᎬ, ᎤᏂᏃᎮᏗ ᎠᎴ ᏧᎾᏕᏲᏗ ᎠᏂᏣᎳᎩ ᎢᏳᎾᏛᏁᎵᏓᏍᏗ ᎠᎴ ᏄᎾᏛᏁᎸᎢ,” ᎠᏂᏣᎳᎩ ᏧᎾᏓᎴᏅ ᎠᏰᎵ. --- ᏚᏙᎳᏩᏗᏒ ᏗᏘᏂᏙᎯ Penny Moore ᎠᏗᏍᎬ. “ᏗᎾᏕᎶᏆᏍᎩ ᏓᏂᎷᎪ,ᎤᎾᏝᏅᏓᏕᎰ ᎤᏂᎪᏩᏛᏗ ᎠᎴ ᏄᏍᏛ ᎤᎾᏕᏅᎢ ᎠᏂᏣᎳᎩ.” --- Moore ᎤᏛᏅ ᎾᏍᎾ ᎾᎾᏛᏁᎲ ᎠᏂᎦᏖᏃᎲ ᎾᎿ ᏦᎢᏧᏈ ᏑᏓᎵᏍᎪ ᏯᏂ ᏗᎾᏕᎶᏆᏍᎩ ᎢᏧᎾᏕᏘᏴᏓ ᎾᏍᎩ ᏅᎩ ᎠᎴ ᏦᎦᏚ ᎢᏍᏔ ᎢᎬᏱ ᎢᎦ ᎤᏂᎷᏨ ᎤᏩᏌ, ᎠᎴ ᏑᏓᎵᏧᏢ ᏯᏂ ᏗᎾᏕᎶᏆᏍᎩ ᎾᏍᎩ ᏔᎵ ᎢᎦ ᎨᏒᎢ. ᎾᏍᎩ ᏯᏂᎢ ᎤᏂᎦᏖᏃᎸ ᎾᎿ ᏓᎳᏚ ᏂᏕᎦᏍᎩᎸ ᎤᏂᏝᎾᎣ, ᎬᏠᏯᏍᏗ ᎠᎳᏍᎦᎸᏗ, ᏚᏇᏍᏗ, ᏔᎷᏣ ᏗᎪᏢᏗ, ᎤᏪᏘ ᎧᏃᎮᏢᏅ ᎠᏂᏃᎮᏢᏍᎬᎢ, ᎠᏓᏍᏓᏴᏗ ᎠᏂᏃᎮᏍᎩ, ᏗᎦᏓᏲᏍᏗ ᎠᎴ ᏭᎪᏛ ᏧᏓᎴᏅᏓ. --- Greg McCoy, ᏗᏕᏲᎲᏍᎩ ᎠᏍᏕᎵᏍᎩ ᎾᎿ Brushy ᏧᎾᏍᏗ ᏗᏂᏲᏟ ᏧᎾᏕᎶᏆᏍᏗ ᎾᎿ ᏌᎷᏂᎨᏴ, ᎤᏛᏅ ᎾᏞᎬ ᎤᎴᏅᏓ ᏕᎨᏲᎲᏍᎬ ᏌᏊ ᎠᎴ ᏔᎵ ᎢᏳᏩᎪᏛ ᏒᎾᏙᏓᏆᏍᏗ ᎨᏒ ᎠᏂᏣᎳᎩ ᎢᏳᎾᏛᏗ ᎠᎴ ᏄᎵᏍᏔᏂᏙᎸ, McCoy ᎾᏍᎩᎾ ᏓᏘᏃᎯᎲ ᏗᎾᏕᎶᏆᏍᎩ ᎾᎿ ᎠᏂᏴᏫᏯ ᎤᏔᎳᏔ ᎢᎪᎯ. --- “ᏗᏍᏕᎸᏗ ᏗᏂᏲᏟ ᏕᎦᏘᏁᎲ ᎤᎾᏕᎶᏆᏍᏗ ᎾᎿ Brushy ᎾᏍᎩ ᏄᏍᏛ ᏧᏂᎶᏒ, ᎤᏂᎪᏩᏛᏗ ᏄᏍᏛ ᏚᎾᏁᎳᏛ ᎾᎿ ᏁᎳᏚ ᎢᏍᎪᎯᏧᏈ ᎤᏕᏘᏴᏌᏗᏒ ᎾᏍᎩ ᏁᎳᏚ ᎢᏍᎪᎯᏧᏈ ᏐᏁᎳᏍᎪ ᏚᏕᏘᏴᏌᏗᏒ, ᎾᏍᎩ ᏄᏍᏛ ᎠᏂᏣᎳᎩ ᎠᏂᏴᏫ ᏓᏂᏁᎸᎢ,” ᎤᏛᏅ McCoy. “ᎤᏂᎸᏉᏛ ᎾᎿ ᏚᏇᏍᏗ ᏓᏂᏍᏓᏲᎯᎲ. ᎠᎴ ᎠᎾᎳᏍᎦᎵᎲᎢ.” --- ᎤᏠᏯᏍᏗ ᎾᎿ ᏚᏇᏍᏗ ᎠᎴ ᎠᎾᏁᏦᏍᎬ, ᎤᏛᏅ Moore ᎾᏍᎩ ᎤᏃᏢᏅᏅ ᎾᏍᎩ ᎤᏍᏆᏂᎪᏛ ᎨᏐ, ᏅᏗᎦᎵᏍᏙᏗ ᎾᏍᎩ ᎡᎵᏊ ᎬᏩᏂᏫᏓ ᎨᏒ ᏙᏧᏁᏅᏒᎢ. --- “ᏄᏍᏛ ᎦᏓᏅᏖᏍᎬ ᏭᏂᎸᏉᏛ ᏗᎾᏕᎶᏆᏍᎩ ᎾᎿ ᎤᏃᏢᏅᏅ, ᎾᏍᎩᎾ ᏧᎾᏔᏂᏓ ᏗᎾᏕᎶᏆᏍᎩ ᎠᎴ ᏧᎾᏍᏗᎢ ᎤᏠᏯ, ᎣᏥᏫᏗᏍᎪ ᎪᏢᏅᏅᎢ,” ᎠᏗᏍᎬ Moore. “ᎠᏯ ᎨᏒ, ᎠᏃᏢᏅᏍᎬ ᎠᎩᎸᏉᏓ, ᏦᏬᏰᎾ ᏗᎬᏙᏗ. ᎤᏬᎸᏙ ᎣᏤᏙᎰ, ᎠᎴ ᎣᏥᏫᏗᏍᎪ ᏬᏥᏃᎮᏍᎪᎢ.” --- ᎢᎦᏓᏃ ᏧᏂᎸᏫᏍᏓᏁᎯ ᎨᏒ, ᎤᏂᎪᏓ ᎠᎾᎵᏍᎪᎸᏗᏍᎪ ᏚᏂᎸᏫᏍᏓᏁᏗᎢ ᎾᏍᎩ ᏣᎳᎩ ᏍᎦᏚᎩ ᏚᏙᏢᏒ ᏂᏙᏓᏳᏂᎶᏒ, ᎠᏗᏍᎬ Moore. --- “ᎤᏂᎪᏛ ᏣᎳᎩᎯ ᎠᏰᎵ ᎠᏁᎳ ᎠᏂᎦᏙᎰ ᎦᏳᎳ ᎾᏍᎩ ᏄᏍᏛ ᏄᎵᏍᏔᏂᏙᎸ ᎠᏂᏣᎳᎩ ᎠᏁᎲ ᎠᎴ ᏄᏍᏛ ᎾᎾᏛᏁᎲ ᎠᎭᏂ ᎠᏰᎵ ᎤᎾᏙᏢᎯ,” ᎠᏗᏍᎬᎢ Moore. --- ᎤᎬᏫᏳᎯ Bill John Baker ᎠᎴ ᏔᎵᏁ ᎠᏓᎴᏁᎯ Joe Crittenden ᎢᏧᎳ ᎠᏁᏙᎲ ᎠᏁᎳᏗᏙᎲ ᎢᏳᏍᏗ ᎾᎾᏛᏁᎲᎢ, ᎠᎴ ᏓᎾᏟᏃᎮᏗᏍᎬ ᏗᏂᏲᏟ ᏓᏂᏂᎳᏕᎲ ᎢᏳᏍᏓ ᎾᎾᏛᏁᎲ ᎤᎵᏍᎨᏓ ᎨᏒᎢ ᏚᏇᏍᏗ ᎠᎴ ᎠᎾᏁᏦᏍᎩᎢ. --- “ᎾᏍᎩᎾ ᎯᎠ ᎾᎾᏛᏁᎲ, ᎾᏍᎩᎾ ᎤᎬᏫᏳᎯ ᎠᎴ ᏗᏂᎳᏫᎩ, ᎢᏓᏚᏓᎸᏍᎪ ᏗᎦᏕᏲᏗ ᏄᏍᏛ ᏯᏛᏁᎵᏓᏍᏗ ᎨᏒ ᎾᎿ ᏗᎦᏓᎴᏅ ᎠᎴ ᎦᏬᏂᎯᏍᏗ ᎾᎿ ᏣᎳᎩᎯ ᎠᏰᎵ,” ᎠᏗᏍᎬ Baker. “ᎾᏍᎩᏃ ᎯᎠ ᎾᎾᏛᏁᎲ ᏚᏂᏍᏆᎸᎡᎲ ᎡᎵᏊ ᏅᎩᏧᏈ ᏗᏂᏲᏟ ᏯᏂᎷᎦ ᏯᏂᎪᏩᏔ ᏥᏄᏍᏕ ᏍᎪᎯᏧᏈ ᎾᏕᏘᏯ ᏥᎨᏎᎢ, ᎠᎴ ᏚᏇᏍᏗ ᏓᏂᏍᏓᏲᏍᏗᏍᎬ, ᏗᎦᏓᏲᏍᏗ ᏓᎾᏁᎶᎲᏍᎬᎢ, ᎠᎴ ᎪᎯᎦ ᏗᎧᏃᎮᏢᏅ ᏓᎾᏛᎩᏍᎪᎢ. ᎣᏍᏓ ᎠᏠᏅᏓᏗᏍᎪ ᏗᎧᏃᎮᏗ ᎪᎯᎦ ᏥᎨᏒ ᏧᏂᏃᎮᏗᎢ ᏂᎦᏯᎢᏐᏊ ᎢᏳᎵᏍᏙᏗᎢ.

--- ---
02/16/2012 07:56 AM
ᏓᎵᏆ, ᎣᎸᎵᎰᎹ--- ᏣᎳᎩ ᎠᏰᎵ ᎨᎳ ᎼᏏ ᏑᏓᎵᏗᎯᎯ ᎤᏛᏒ ᏜᏴᎪᎢ ᎢᎬᏱ ᎤᏬᏂᎯᏍᏗ ᎨᏒ ᏣᎳᎩ. ᎠᏍᏍᎩᏂ, ᎤᏛᏏᏌᏂᏃ, Ꮭ ᎾᏍᎩ ᎢᎦ ᏱᎬᏗᏍᎨ ᏣᎳᎩ ᏭᏟᎢᎶᏞ “ᎬᏙᏗ ᎠᎴ ᎤᏓᏲᏎᏗ.” --- “ᏂᎦᏓ ᎪᎵᎬ, ᎠᏎᏍᎩᏂ Ꮭ ᏱᎬᏗᏍᎨ ᏱᏥᏬᏂᏍᎨ. ᎠᏇᏅᏍᏗ ᏄᎵᏍᏔᏅ ᎠᎴ ᎠᏆᏕᎶᏆᏍᏗ ᎠᎩᏬᏂᎯᏍᏗ ᏃᎴ ᎠᏆᏕᎶᏆᏍᏗ ᏄᎵᏍᏔᏅ ᎢᎦᏓ ᏣᎳᎩ ᏗᎧᏁᎢᏍᏗ,” ᎤᏛᏅ. “ᏏᏃ ᏴᏓᎭ ᎢᎦᏓ ᏗᎧᏁᎢᏍᏗ ᏓᏆᏦᏍᏓᏁᎰ ᎢᏗᎩᏪᏍᏗ, ᏧᎩᏨᏅᏓ ᎬᏙᏗ ᎨᏒᎢ. ᏙᎯᏳᏃ ᏂᎪᎯᎸ ᎬᏙᏗ ᎠᎴ ᏙᎯᏳ ᏲᏩᎨᏩ.” --- ᏑᏓᎵᏗᎯᎯ ᏚᎸᏫᏍᏓᏁᎭ ᏣᎳᎩ ᎠᏰᎵ ᏧᎾᏁᎶᏙᏗ ᎠᎦᏔᎯ ᎠᎴ ᎤᏕᎶᏆᎠ ᏧᎪᎵᏰᏗ ᎠᎴ ᏧᏬᏪᎶᏗ ᏗᏣᎳᎩ ᏢᎠᏎ ᏍᎪᎯ ᎾᏕᏘᏯ ᏥᎨᏒᎢ. ᏚᎸᏫᏍᏓᏁᎲ ᏧᎾᏁᎶᏙᏗ ᎤᏍᏕᎵᏍᎪ ᎤᎪᏓ ᎧᏁᏉᎪ ᎠᏕᎶᏆᏍᎬ ᏣᎳᎩ ᎠᎦᏙᎯᎲᏍᏗ ᎨᏒᎢ. --- “ᏙᎯᏳᏃ ᎭᏫᏂ ᎠᎩᏍᎪᏏᏓᏍᏗ ᏂᎦᎵᏍᏗᏍᎪ ᎾᎿ ᏲᏁᎬ dictionary, ᎢᏧᎳ ᏣᎳᎩ ᎾᏍᏊ, ᎾᏍᎩᏃ ᏂᎦᏛᏁᎰ ᏕᎦᏁᎶᏗᏍᎬ ᎠᎩᏩᏛᏗ ᏚᏳᎪᏛ ᏕᎬᏗᎬ ᎾᎿ ᏗᎧᏁᎢᏍᏗ ᎠᎴ ᎣᎩᎪᏛ ᎾᏍᎩ ᏃᏣᏛᏁᎰ,” ᎤᏛᏅᎢ. “ᏙᎯᏳᏃ ᎠᏟᏂᎬᏗ ᎾᏍᎩ ᏣᎳᎩ ᎦᏬᏂᎯᏍᏗ ᎠᏕᎶᏆᏍᏗ ᏲᏚᎵ ᎡᎵᏃ ᎤᏦᏍᏗ ᎤᎪᏛ ᏚᏃᏴᎬ ᏗᏕᎶᏆᏍᏗ ᎨᏒ ᎠᎴ ᎢᏗᎬᏗ ᎪᏪᎶᏗᎢ.” --- ᏝᏃ ᎠᏁᎶᏗᏍᎩᏊ ᎢᎦ ᏳᎭ ᏧᎸᏫᏍᏓᏁᏗ, ᏑᏓᎵᏗᎯᎯ ᎾᎿ radio ᎦᏬᏂᏍᎩ ᎾᎿ ᏓᎵᏆ Lakes Country 102.1 FM ᎾᏍᎩ ᏙᏓᏆᏍᎬ ᏱᎩ ᎠᎴ ᏣᎳᎩ ᏓᏕᏲᎲᏍᎪ ᏍᎦᏚᎩ ᏚᏙᏢᏒ ᏣᎳᎩᎯ. --- “ᎢᎦᏃ ᏗᎦᎸᏫᏍᏓᏁᏗ ᎾᎿ “ᏗᏍᎦᏚᎩ ᏚᏙᏢᏒ” ᎾᏗᎦᎵᏍᏙᏗ ᎢᎦᏓ ᎧᎵ ᏣᎳᎩ ᎠᏂᏬᏂᏍᎩ ᎨᏐ, ᎢᎦᏓᏅ ᎤᏍᏗ, ᎢᎦᏓᏃ ᎤᎪᏙ ᎠᎴ ᎩᎳ ᎠᎾᎴᏂᏍᎩ,” ᎠᏗᏍᎬᎢ. --- ᎾᏍᎩᏃ ᏣᎳᎩ ᏧᏕᏲᏃᏅ ᏍᎦᏚᎩ ᏚᏙᏢᏒ ᎠᎴ ᏧᎾᏍᏗ ᏗᏂᏲᏓ ᏣᎳᎩᎭ ᏧᎾᏕᎶᏆᏍᏗ ᏧᏍᏕᎸᎰᏅ, ᏑᏓᎵᏗᎯᎯ ᎠᏗᏍᎬ ᎾᏍᎩ ᏣᎳᎩ ᎦᏬᏂᎯᏍᏗ ᎨᏒ ᎤᏓᏅᎯᏓ ᏍᏓᏯ ᏗᎦᎸᏫᏍᏓᏁᏗ Ꮟ ᎤᏓᎷᎳ. --- “ᏗᏂᏲᏟ ᎪᎯ ᏥᎩ Ꮭ ᏙᎯᏳ ᎧᎵ ᏯᏂᏬᏂ ᎠᎴ ᎠᏯ ᏥᏗᏬᏂ ᎤᏠᏯ, ᎡᎵᏊᏃ ᏄᏓᎴ ᏱᎾᏅᏁ ᎠᏂᏬᏂᏍᎩ, ᎠᏎᏃ ᎡᎵᏊ ᏭᏂᎷᎯᏍᏗ ᏂᎪᎯᎸ ᏳᎾᎦᏎᏍᏗ,” ᎠᏗᏍᎬ. “ ᏂᎦᏓ ᎠᎾᏓᏅᏖᏍᎬ ᏳᏅᏔᏂ ᏙᎯᏳ ᏳᎾᏚᎵ ᏧᎾᏕᎶᏆᏍᏗ. ᎠᏎᏃ ᏣᏚᎸᏗ ᏗᏣᏕᎶᏆᏍᏗᎢ, ᎠᏎᏃ Ꮟ ᎪᎯᏓ ᎤᏓᎷᎳ, ᎠᏉᎯᏳ.” --- ᏑᏓᎵᏗᎯᎯ ᎾᏍᏊ ᏓᏍᏕᎵᏍᎪ ᏓᏂᏤᎲᏍᏗᏍᎬ ᏓᎾᏅᏓᏗᏏᏏᏍᎬ ᏗᎧᏁᎢᏍᏗ ᎾᏍᎩᎾ ᏣᎳᎩ ᎠᏰᎵ ᎠᎴ ᏣᎳᎩ ᎤᏪᏘ ᎠᏁᎯ ᎢᏧᎳ ᏙᎩᎸᏫᏍᏓᏁᎰᎢ. ᎯᎢᎾ ᎣᎦᏓᏈᎬ ᏅᎩ ᎢᏳᏩᎪᏗ ᏙᏣᏠᏍᎪ ᏑᏕᏘᏴᏓ ᎨᏒᎢ. --- “ᏂᎦᏓ ᏙᏣᏓᏟᏏᏍᎪ ᎠᎴ ᏙᏣᏁᎶᏗᏍᎪ ᏗᎧᏁᎢᏍᏗ, ᎠᎴ ᏃᏊ ᎨᏒ ᎠᎦᏴᎵ ᎤᎶᏒᏍᏗ ᏦᎦᏁᎶᏔᏅ ᎾᎿ ᏦᎢ ᏧᏕᏘᏴᏓ,” ᎠᏗᏍᎬᎢ. “ᎣᏍᏓ ᎠᏆᏓᏅᏙ ᎾᏍᎩ ᏃᏣᏛᏁᎲ ᎠᎴ ᏙᏣᏠᏍᎬᎢ ᏅᏗᎦᎵᏍᏙᏗ ᎤᏂᏬᏂᎯᏍᏗ ᏚᏓᎴᎾ ᎠᏰᏃ ᎣᎩᏬᏂᎯᏍᏗ ᎨᏒᎢ. ᎣᏣᏓᏟᏏᏍᎪ ᎠᎴ ᎣᏏ ᎣᏥᏱᎸᏍᎪ ᎧᏁᎢᏍᏗ ᎠᎴ ᎤᏅᏌ ᎤᏠᏯ ᎤᏂᏁᎢᏍᏗ ᎣᏏ ᎣᏥᏰᎸᏍᎪᎢ ᎤᏂᎲ ᎤᏂᏁᎢᏍᏗ, --- ᏑᏓᎵᏗᎯᎯ ᎠᏗᏍᎬ ᎤᏚᎩ ᎤᏩᎭ ᎤᎯᏯᏍᏗ ᏴᏫ ᎬᏩᏂᎪᎵᏰᏓ Ꮭ Ꮩ ᏧᏛᎯᏍᏔᏅᏊ ᎤᏅᏌ ᎠᎴ ᏧᎵᏏ, ᎾᏂᎥᏊᏍᎩᏂ ᎤᎾᏚᎵᏍᎩ ᎤᎾᎵᏏᏅᏙᏗ ᏣᎳᎩ ᎦᏬᏂᎯᏍᏗ ᎬᏃᏓ ᎢᏳᎵᏍᏙᏗᎢ ᎬᏙᏗ ᏂᎪᎯᎸᎢ. --- “ᎾᏍᎩᏃ (ᏯᏅᏓ) ᏱᏩᎾᎴᎾ ᎾᎿ ᏩᎩᏍᏘᏅᎢ, ᎾᏍᎩ ᎠᏆᏁᎶᏔᏅ, ᎠᎴ ᏗᎩᏂᏴᏓ tapes ᏓᎲᎢ…… ᎾᏍᎩᏃ ᏯᏄᏔᎩ ᎠᎴ ᎤᏚᎵᏗ ᏱᏄᎾᎵᏍᏓᏏ ᎤᎾᏕᎶᏆᏍᏗ ᎠᎴ ᎤᏚᎩ ᎠᏮᎭ Ꮟ ᎬᎥᏊ ᎾᏍᎩ ᎢᏳᎵᏍᏙᏗᎢ,” ᎠᏗᏍᎬᎢ. --- “ᎠᎦᏴᎵ ᏥᏯᏛᏛᎮᏢᏅ Ꮭ ᏯᎪᎯᎩᏊ ᎠᎴ ᎠᎩᏃᎯᏎᎸ ᎾᏍᎩᎾ ᎢᎦ ᎢᎩᏲᏎᎸ ᎢᎩᏬᏂᎯᏍᏗ ᎾᎿ ᎡᎪᎵᏍᏙᏗ ᏓᎩᏲᏎᎵ ᎢᏗᏣᎳᎩ ᎨᏒᎢ. ᎾᏍᎩᎾ ᏙᎯᏳ ᎨᏒ ᏥᎪᏩᏘᏍᎪ ᎠᎴ Ꮭ ᏯᏆᏚᎵᏍᎪ ᎠᎩᏲᏎᏗ ᏣᎳᎩ ᎦᏬᏂᎯᏍᏗ.

--- ---
02/14/2012 08:08 AM
ᏓᎵᏆ, ᎣᎦᎵᎰᎹ.----- ᏣᎳᎩ ᎠᏰᎵ ᏗᏁᎶᏗᏍᎩ ᎠᎦᏔᎯ Durbin Feeling ᎠᏗᏍᎬᎢ ᎠᏍᏆᏂᎪᏍᎬ ᎤᏘᏅᏎ ᎤᏕᎶᏆᏍᏗ ᏧᎪᎵᏰᏗ ᎠᎴ ᏧᏬᏪᎶᏗ ᏣᎳᎩ ᎦᏬᏂᎯᏍᏗ. --- “ᎠᏆᏕᎶᏆᎥ ᏗᎩᎪᎵᏰᏗ (ᏗᏣᎳᎩ) ᎾᏍᎩ ᏔᎳᏚ ᏯᏆᏕᏘᏴᏓ ᏥᎨᏒ. ᎠᏆᏕᎶᏆᎥ ᎾᎿ ᏥᎦᏙᏍᏛ ᎡᏙᏓ ᏂᎪᎯᎸ ᏓᎪᎵᏰᏍᎬ ᎪᏪᎵ ᏗᎦᎸᏉᏗ,” ᎤᏛᏅ Feeling. “ᏌᏊ ᎢᎦ ᏕᎦᏁᎶᎲᏍᎬ ᎠᎩᏍᏆᏂᎪᏒ ᎠᎴ ᎾᎥ ᏩᏆᎴᏅ, ᎠᎴ ᎢᏳᏍᏗ ᎾᏛᏁᎲ ᏗᎪᏪᎶᏗ ᎠᏱᏍᎬ ᎾᏍᎩᎾ ᎬᏗ ᎠᏎᎯᎲ ᎠᎪᎵᏰᏍᎬᎢ.” --- Feeling ᎤᏛᏅ ᎾᏍᎩ ᎤᎴᏅᎮ ᏔᎵᎭ ᎢᏗᎧᏁᎢᏍᏗ ᏓᎪᎵᏰᏍᎬᎢ. --- “ᎠᏎᏱᏃ ᏔᎵᎭ ᎢᏗᎧᏕᎢᏍᏗ ᏥᎪᎵᏰᏍᎬ ᏃᏊᏃ ᏦᎢᏁ ᎧᏁᎢᏍᏗ ᏬᏟᎢᎶᏝ Ꮭ ᏯᏆᏅᏖ, ᏃᏊᏃ ᎣᏂ ᎤᎦᏅᏓᏛ ᎦᎸᏉᏗ ᎪᏪᎵ ᏫᏥᎪᎵᏰᏍᎬ ᎾᏍᎩ ᏚᏃᏴᎬ ᎠᏓᏕᏲᎲᏍᎩ ᏥᏕᎪᏪᎳ….. ᎾᎿ ᏫᎨᏙᎲ ᎠᎴ ᎢᏥᎪᎵᏰᏍᎪᎢ. ᎾᏍᎩᏃ ᏂᎦᏛᏁᎲ ᎠᏋᏌ ᏓᏆᏓᏕᏲᏅ ᏗᎩᎪᎵᏰᏗ ᎨᎵᎠ,” ᎠᏗᏍᎬ. --- ᎣᏍᏓ ᏗᎪᎵᏰᏍᎦ ᎠᎴ ᏗᎪᏪᎵᏍᎩ ᏄᎵᏍᏔᎾ ᏣᎳᎩ ᎦᏬᏂᎯᏍᏗ ᎾᏍᎩ ᎤᏘᏃᎸ ᏣᎳᎩ ᎠᏰᎵ, ᎾᎿᏃ ᏚᎸᏫᏍᏓᏁᎳ ᏦᏍᎪᎯ ᏧᏕᏘᏴᏓ ᎠᏎᏃ ᎢᏴᏓᎭ ᎤᏣᏘᏂ ᏚᎸᏫᏍᏓᏁᎵᏙᎸᎢ. ᏃᏊᏃ ᏥᎩ ᏧᎾᏁᎶᏙᏗ ᎤᎾᏓᏢᎬ ᏚᎸᏫᏍᏓᏁᎰ, ᎠᏎᏃ ᎬᏗᏍᎪ ᎪᎯ ᎢᏤ ᎤᏃᎷᏩᏛᎲᎾᎢ. --- ᎤᏛᏅ ᎨᎳᏊ ᎤᏍᏆᏓ ᎪᏢᏍᎬ ᏔᎳᏚ ᏯᎦᏴᎵ ᎢᎦ ᏣᎳᎩ ᏗᎧᏁᎢᏍᏗ ᎾᎿ ᎫᎦᎵ ᏧᏅᏙᏗ ᎠᎴ ᎯᎠ ᏂᏚᏩᏁᎸ ᏗᏙᎵᎩ ᏒᎦᏔ iᏗᏟᏃᎮᏗ ᎠᎴ Droid ᏌᎹᏗ ᏗᏟᏃᎮᏗ. --- “ᎤᎪᏛ ᏧᏓᎴᏅᏓ ᎡᎵᏊ ᏣᎳᎩ ᎪᏪᎶᏙᏗ ᎾᎿ ᎫᎦᎵᎢ. ᎠᎴᏗᏍᏊ ᏖᎦᏍᏗ ᎠᎴ ᎢᎺᎵ ᎢᎦᎬᏁᏗ ᏣᎳᎩᎭᎢ,” ᎠᏗᏍᎬᎢ. --- Feeling ᎠᏗᏍᎬ ᎦᏬᏂᎯᏍᏗ ᎤᎪᏓ ᎤᏟᎢᎸᏓ ᎠᏕᎶᏆᏍᏗ ᎢᏗᏝ ᎤᎬᏩᏟ ᎨᏒ ᏍᎪᎯ ᎾᏕᏘᏯ ᏂᏓᎬᏩᏓᎴᏅᏓ ᎾᏍᎩᎾ ᎢᏤ ᎬᏔᏂᏓᏍᏗ ᎠᏃᎷᏩᏗᏍᎬ ᎾᎿ ᏣᎳᎩ ᎠᏰᎵ ᎠᎴ ᏧᎾᏍᏗ ᏗᏂᏲᏟ ᏧᎾᏕᎶᏆᏍᏗᎢ. --- “ᎡᎳᏪᎢ ᎨᏒ ᎾᏍᎩ ᏍᎪᎯ ᎢᎸᏢ ᏧᏕᏘᏴᏓ ᎨᎵ ᎠᏎᏃ ᎣᏍᏓ ᏄᎵᏍᏔᎾ ᎾᏍᎩ ᏣᎳᎩ ᏧᎾᏕᎶᏆᏍᏗ ᏧᎵᏍᏚᎢᏒ. ᏙᎯᏳᏃ Ꮭ ᎣᏍᏓ ᎤᎾᏕᎶᏆᎥ ᏱᎩ ᏃᏊ ᎨᏒᎢ,” ᎠᏗᏍᎬ. --- ᏣᎳᎩ ᏧᎾᏕᎶᏆᏍᏗ ᏗᎾᏕᎶᏆᏍᎩ ᎤᏍᎦᏃᎵ ᎠᎾᏕᎶᏆᏍᎪ ᎦᏬᏂᎯᏍᏗ --- ᏂᏗᎦᎵᏍᏙᏗ ᎡᎵ ᎠᏍᏓᏯ ᎠᏕᎶᏆᏍᏗᎢ. --- “ᎡᎵᏃ ᎠᎦᏎᏍᏙ ᎠᏕᎶᏆᏍᏗᎢ, ᎠᎴᏃ ᎾᏍᎩ ᏄᏍᏛ ᎤᏂᏍᏓᏲᎯᏎᎰ ᎨᎳᏊᏴ ᎤᎾᏕᎶᏆᏍᏗ, ᎠᏉᎯᏳᏃ ᏛᎾᏕᎶᏆᎢ.” --- Feeling ᎤᏛᏅ ᎤᎪᏗ ᏧᏓᎴᏅᏓ ᎤᏪᎳᏗᏙᎳ ᎾᎾᏛᏁᎲ ᏚᏂᎸᏫᏍᏓᏁᎲ ᎠᎵᎮᎵᎪ ᏄᏛᏁᎸ, ᏯᏛᎾ ᎪᏪᎵ ᏓᏃᏪᎵᏍᎬᎢ, ᎤᎵᏍᏕᎸᎭ, ᎤᏬᏢᏅ ᎤᎪᏓ ᏣᎳᎩ ᏗᎧᏁᎢᏍᏗ ᏗᎪᏪᎳ ᎠᎴ ᏓᏕᏲᎲᏍᎪ ᎤᏴᏢᎢᏗᏢ ᏍᎦᏚᎩ ᏩᎦᎸᎳᏗᏴ ᏧᎾᏕᎶᏆᏍᏗ, ᏏᏊᏃ ᎠᎵᎮᎵᎪ ᏧᎾᏁᎶᏙᏗ ᏚᎸᏫᏍᏓᏁᎲ. --- ᎠᏁᎶᏗᏍᎪ ᎦᏬᏂᎯᏍᏗ, ᎠᏗᏍᎬᎢ, ᎾᏍᎩᎾ ᎾᏛᏁᎲ ᎧᎵᏬ ᏣᎳᎩ ᎦᏬᏂᎯᏍᏗ ᎠᏓᏅᏖᏍᎪ ᏃᎴᏍᏊ “ᎪᎵᎪᎢ” ᎦᏬᏂᎯᏍᏗ ᎨᏒᎢ. --- “ᎠᏏᏴᏫ ᏣᎳᎩ ᏱᎦᏬᏂᎯ, ᎠᏎᏃ ᎬᏂ ᎠᏁᎶᏙᏗ ᏳᏟᎵᎶᏝ ᎾᎿᏂ ᏗᎬᏙᏗ ᎨᏐ ᏂᎦᏓ ᏂᏕᎦᎵᏍᏗᏍᎬ ᏗᎧᏁᏍᏗ ᏂᎦᏓ ᏗᏙᎵᎩ ᎨᏒ ᏱᎪᏪᎳᏅ ᏣᎳᎩᎭ ᏚᏳᎪᏛ, ᎾᏍᎩ ᏧᎦᏎᏍᏔᏅ ᏧᏕᎶᏆᎥ, ᎾᏍᎩᎾ ᏳᏭᏟᎢᎶᏝ ᏃᏊ ᎤᏕᎶᏆᎥ ᏱᎩ ᏣᎳᎩ ᎦᏬᏂᎯᏍᏗ,” ᎠᏗᏍᎬᎢ. “ ᎠᏎᏃ ᏨᏌ ᎢᏣᏛᏗ. ᏝᏃ ᏫᏓᎧᏅᏓ ᏱᎩ Ꮭ ᏱᏂᎦᎦᏛᎦ ᎡᎵᏍᏗ ᏱᎩ. ᎠᏍᎦᏯ ᏓᏕᎶᏆᎠ ᏩᎦᎸᎳᏗᏴ ᏧᎾᏕᎶᏆᏍᏗ. ᏓᎳᏚ ᎢᏳᏕᏘᏴᏓ ᎨᏎ ᎢᎬᏱ ᎤᏪᏙᎳ ᏓᎾᏠᏍᎬᎢ. ᎦᏳᎳᏃ ᎤᎴᏅᏓ ᎨᏒ ᏚᎦᏎᏍᏛ ᏣᎳᎩ. ᎤᏩᏌ ᏚᏓᏕᏲᏁ ᏣᎳᎩ ᏗᎪᎵᏰᏙᏗ, ᎡᎵᏊ ᎠᎪᎵᏰᏍᎬ, ᎠᏎᏍᎩᏂ Ꮭ ᏳᏅᏖ ᏳᎪᎵᏰ ᎢᏳᏍᏗ ᎠᎪᎵᏰᏍᎬᎢ.” --- Feeling ᎤᏛᏅ ᏧᎷᏨ ᏣᎳᎩ ᎠᏰᎵ ᎾᎿ ᏐᏁᎳᏚ ᎢᏯᎦᏴᎵ ᎦᎵᏆᏍᎪ ᏑᏓᎵ ᎤᏕᏘᏴᏌᏗᏍᏒ ᏓᏕᏲᎲᏍᎬ ᏍᎦᏚᎩ ᏚᏙᏢᏒ ᎠᎴ ᏗᎾᏕᎶᏆᏍᎩ ᏚᏂᏂᎬᎬ ᏧᎾᏕᎶᏆᏍᏙᏗ ᏗᎪᏪᎵ ᎾᎯᏳ ᏥᎨᏒ ᎠᎴ ᏃᏊ ᏥᎩ ᎤᏠᏯ. --- “ᎠᏆᏕᎶᎰᏒ ᎾᎿ ᏗᎾᏕᎶᏆᏍᎩ ᏄᏓᎴ ᎪᎱᏍᏗ ᎤᏂᏂᎬᎬ, ᏧᎾᏕᎶᏆᏍᏙᏗ ᎠᎴ ᏧᏓᎴᏅᏓ ᎬᏔᏂᏓᏍᏗ. ᎠᏆᎴᏅᎲ ᏂᎦᏛᏁᎲ ᎾᏍᎩ ᏗᎾᏕᎶᏆᏍᎩ ᎤᏂᏂᎬᎬ ᎠᎴ ᏝᎦ Ꮩ ᎾᏮᏁᎸ ᏕᎦᏕᏲᎲᏍᎬᎢ……. ᏧᎧᏍᏟ ᎠᎩᎾᏝᎢ ᏕᎭᏕᏲᏅᎢ ᎠᏉᏎᎸ. ᎾᏍᎩᏃ ᏄᏰᎸᏓ ᏥᎬᎾᏢᏅᎢ. ᏝᏍᏗ ᏱᏦᏝᏩᏕᎨᏍᏗ ᏱᏙᏪᎵᏍᎨᏍᏗ, ᎾᏍᎩᏃ ᎢᏳᏍᏗ ᎤᏂᏂᎬᎦ. ᎤᎪᏗᏃ ᎠᎪᎵᏰᎢᏓᏍᏗ ᎠᎦᏎᏍᏙᏗ ᎤᏚᎵᏛ ᎪᎯ ᏥᎩ. ᏚᏂᎾᎢ ᏣᎳᎩ ᏗᎪᏪᎵ ᏧᏪᏘ ᎩᎶ ᏧᏃᏪᎳᏅ ᏗᏒᏂᎸ ᎠᎴ ᏗᎪᎵᏰᏓ ᏂᎨᏒᎾ.”

--- ---
02/09/2012 09:05 AM
ᏓᎵᏆ, ᎣᎦᎵᎰᎹ.--- ᏣᎳᎩ ᎠᏰᎵ ᎨᎳ ᎤᎵᏍᎦᏂ ᎠᏓᏅᏏᏁᎦ ᏂᎪᎯᎸ ᎤᎵᏍᎨᏗ ᏄᎵᏍᏓᏁᎲ ᏣᎳᎩ ᎦᏬᏂᎯᏍᏗ. ᏚᎸᏫᏍᏓᏁᎲ ᏣᎳᎩ ᎠᏰᎵ ᏗᎾᏁᎶᏗᏍᎩ ᎤᎾᏓᏡᎬ, ᏓᏁᎶᏗᏍᎪ ᏗᎪᏪᎵ ᏂᏓᎬᎴᏂᏍᎩ ᎾᎿ ᏣᎳᎩᎭ ᎠᏂᏬᏂᏍᎩ ᏧᎾᏕᎶᏆᏍᏗ ᏧᏅᏙᏗ ᎠᎴ ᏣᎳᎩ ᏗᎪᏪᎳ ᏥᏂᏕᎬᏓ ᏂᎬ ᏣᎳᎩ ᎠᏰᎵ ᎠᎴ ᎥᏱᎸ ᏄᏛᎾᏕᎬ ᎤᎾᏓᎪᎵᏰᏗᎢ. --- ᎤᏛᏅᏃ ᎢᎬᏱ ᎤᏬᏂᎯᏍᏗ ᏣᎳᎩ ᎨᏎᎢ ᎠᎴ Ꮭ ᏲᏁᎦ ᏯᏛᎩᏍᎨ ᎩᎳ ᏓᏕᎶᏆᏍᎬ ᎤᎴᏅᎭ. ᎠᏎᏍᎩᏂ, ᏝᎾ ᎤᏂᎪᏛ ᎠᏂᏴᏫ ᏥᏄᎾᏍᏗ ᏱᏄᏍᏕᎢ ᎾᏍᎩ ᎤᏕᎶᏆᏍᏗᎢ ᎢᏤ ᎦᏬᏂᎯᏍᏗ, Ꮭ ᏙᎯᏳ ᏍᏓᏯ ᏱᏄᎵᏍᏓᏁᎴᎢ ᎠᏕᎶᏆᏍᎬᎢ. --- “ᎦᎵᏉᎩ ᏯᏆᏕᏘᏴᏓ ᏥᎨᏒ ᎢᎬᏱ ᏣᏆᎴᏅᎲ ᏕᎦᏕᎶᏆᏍᎬ, ᎠᎴ ᎠᏉᎯᏳ ᎾᎯᏳ ᎠᏆᏕᎶᏆᎥ ᎠᎩᎵᏏ ᎦᏪᏂᎯᏍᏗ, (ᎠᏯᏃ) ᏝᏙ ᎤᏦᏍᏗ ᏱᎾᏩᎵᏍᏓᏁᎴ ᎠᏆᏁᎶᏙᏗᎢ,” ᎤᏛᏅᎢ. --- ᎠᏓᏅᏏᏁᎦ ᎠᏗᏍᎬ ᎠᏫᏄᏣᏊ ᏥᎨᏎ ᏚᏕᎶᏆᎠ ᏧᎪᎵᏰᏗ ᎠᎴ ᏧᏬᏪᎶᏗ ᏗᏣᎳᎩ. --- “ᎦᎸᎳᏗ ᏧᎾᏕᎶᏆᏍᏗ ᏧᏓᏆᏕᎶᏆᎥ Ꮎ ᏏᏉᏲ, ᏙᎩᎾᏙᎵᏨ ᎠᏍᎦᏯ Durbin Feeling ᏧᏙᎩᏓ, ᎠᎴ ᏣᎳᎩ ᏓᏕᏲᎲᏍᎬᎢ. ᎾᎿᎾ ᏓᏆᏕᎶᏆᎥ ᎠᎴ ᎤᎪᏛ ᏓᏆᏕᎶᏆᎥ,” ᎤᏛᏅ. “ᏯᏛᎾ ᏒᎾᏙᏓᏆᏍᏗ ᎨᏒ ᎡᎵᏊ ᏥᎪᎵᏰᏍᎬ ᎠᎴ ᎠᏉᏪᎶᏗ ᎣᏂ ᎤᏟᎶᏢᎢ. ᏓᎳᏚ ᎠᏎ ᏯᏆᏕᏘᏴᏓ ᎨᏎ ᎾᎯᏳᎢ.” --- ᎠᏓᏅᏏᏁᎦ ᎠᏗᏍᎬ ᏂᎪᎯᎸ ᎤᎵᏍᎨᏗ ᏄᎵᏍᏓᏁᎲ ᏣᎳᎩ ᎦᏬᏂᎯᏍᏗ ᎠᎴ ᎠᎦᏑᏰᏒ ᏗᎾᏁᎶᏗᏍᎩ ᎤᎾᏓᏡᎬ ᎾᎿ ᎧᏁᏨᎢ. --- “ᏂᎪᎯᎸ ᎠᎩᎸᏉᏛ ᏗᎩᎪᎵᏰᏗ ᎠᎴ ᏗᏉᏪᎶᏗ ᏗᏣᎳᎩ……. ᏣᏆᏕᎶᏆᎥ ᏗᏉᏪᎶᏗ ᎣᏍᏓ ᎨᏒ, ᎨᎶ ᏚᏃᎯᏎᎴ Ꮎ (ᏗᎾᏁᎶᏗᏍᎩ ᎤᎾᏓᏡᎬ) ᎠᏯ ᎾᏍᎩ ᎡᎵᏊ ᎬᏩᏁᎶᏙᏗ ᎨᏒ ᎠᎴ ᏫᎬᎩᏩᏛᎯᏙᎸ ᏌᏊ ᎢᎦ ᎠᎴ ᎥᏆᏘᏃᏢ ᎾᎿ ᎠᎭᏂ ᎪᏪᎳ ᏙᎪᏪᎳᏅ ᎧᏁᏨ ᏏᏅᏓ ᎥᏆᏈᏴᎡᎯ ᎠᏎᏃ ᎣᏂ ᎬᎩᎾᏢᏅ ᏃᏊ ᏥᏓᎩᎸᏫᏍᏓᏁᎯ,” ᎤᏛᏅᎢ. --- ᎤᏛᏅ ᎾᏍᎩ ᏗᎧᏁᎢᏍᏗ ᏓᏁᎶᏗᏍᎬ ᎤᎸᏉᏗ ᏍᏓᏯ ᎠᏩᏛᏗ ᎢᏗᎬᏁᏗ ᏝᏃ ᎾᏍᎩᏊ ᎤᏩᏌ ᏳᎸᏉᏓ ᎾᏃ ᏐᎢ ᎤᏠᏯ ᏚᎸᏉᏓ. “ᎠᎩᎸᏉᏓ ᎾᏍᎩ ᏂᎦᏛᏁᎲᎥ.” --- ᎠᏗᏍᎬ ᎤᎪᏓ ᏚᎾᎢ ᏗᎧᏃᎮᏢᏅ ᏗᎪᏪᎳ ᎾᎿ ᏣᎳᎩᎭ ᎠᎴ ᏳᏚᎳ ᏧᎪᏩᏛᏗ ᎯᎠ ᏗᎧᏃᎮᏢᏅ ᏗᎪᏪᎳ ᎢᏧᎵᏍᏙᏗᎢ. --- “ᎢᏳᏍᏗ ᎠᏆᏚᎵᏍᎬ ᎠᎩᎪᏩᏛᏗ ᎯᎠ ᏂᎦᏓ ᏲᏁᎦᎭ ᏗᎧᏃᎮᏢᏅ ᏗᎪᏪᎳ ᏥᏕᎦᎾ ᏣᎳᎩᎭ ᎢᏗᎬᏁᏗᎢ,” ᎠᏗᏍᎬ. “ᎤᎪᏓ ᏓᎩᎾ ᏗᎪᏪᎳ ᎾᏍᎩᏍᏊ ᏯᏆᏚᎵ ᏗᎩᎪᏩᏛᏗ ᎪᏪᎳ ᏧᏚᏢᏗᎢ.” --- ᎠᏓᏅᏏᏁᎦ ᎤᏛᏅ ᎠᎾᏁᎶᏗᏍᎩ ᏴᏓᎭ ᏩᏂᎷᎪ ᎾᏍᎩ ᏣᎳᎩ ᎧᏁᎢᏍᏗ ᎾᎲᎾ ᎨᏒ ᎾᎿ ᏓᎾᏁᎶᏗᏍᎬ ᏧᎾᏍᏗ ᏗᏂᏲᏟ ᏧᎾᏕᎶᏆᏍᏗ ᏧᏅᏙᏗ ᎠᎴ ᏣᎳᎩ ᏧᎴᎯᏌᏅ ᎪᏪᎵ ᏗᎦᎴᏴᏔᏅ ᏕᎪᏪᎸ ᏓᎾᏁᎶᏗᏍᎬ ᏧᏃᏪᎳᏅᎢ. --- “ᎢᏴᏓᎭ ᎣᏥᏩᏗᏍᎪ ᎾᏍᎩ ᏲᏁᎦ ᎪᏪᎳ Ꮭ ᏣᎳᎩ ᏯᎭ ᎢᎦᏪᏍᏗ. ᎾᏍᎩ ᏲᏁᎦ ᏂᎬᎾ ᏯᏁᏢᏔᏂ Ꮭ ᏱᏓᏙᎵᎪ ᏣᎳᎩ ᏱᏂᎬᏁᎳ ᏳᏩᎪᎵᏰᎠ. ᎠᎴ ᎾᏍᎩ ᎤᏠᏯ ᎾᏍᏊ ᎪᏪᎵ ᏧᎴᎯᏌᏅ ᏧᏃᏪᎳᏅ ᏙᏣᏁᎶᏗᏍᎬᎢ,” ᎤᏛᏅᎢ. “ᏌᏊ ᎢᎦ ᏥᏩᏛᎲᏒ (Durbin) ᎠᎴ ᏥᏯᏛᏛᏅ ᎯᎠ ᏧᎪᏪᎳ ᎯᎠ ᏂᎬᏅᎢ ‘she clutched her heart’ ᎠᎴ ᎦᏙ ᎬᏗ ᏣᎳᎩᎭ ᏱᏅᎬᏁᎭ? Ꮭ ᏱᏅᎦᎵᏍᏗ. ᏂᎦᎠᏭ ᏱᎪᏪᎳᎾ ᎾᏛᏁᎲᎢ, ᎯᎢᏃ ᏱᏄᏍᏓ ᏲᏣᏓᏅᏛᎵ ᎣᏥᏣᎳᎩ ᎾᏍᎩ ᎤᎴᏎᎢ ᎤᏓᏅᏙᎢ. ᎾᏍᎩᏃ ᎢᏳᏍᏗ ᎣᏥᏩᏘᏍᎪ ᏙᏣᏁᎶᏗᏍᎬᎢ ᎤᎪᏗ.” --- ᎠᏎᏍᎩᏂ, ᎠᏓᏅᏏᏁᎦ ᎤᏛᏅ ᏭᎸᏉᏛ ᎢᏳᏛᏗ ᏚᎸᏫᏍᏓᏁᎲ ᎾᏍᎩ ᏣᎳᎩᎭ ᏧᎾᏕᎶᏆᏍᏗ ᏗᎾᏕᎶᏆᏍᎩ ᏧᏍᏕᎸᏗᏱ. --- “ᎦᏥᎪᏩᏘᏍᎪ ᏗᏂᏲᏟ ᎾᎿ ᏣᎳᎩᎭ (ᏧᎾᏕᎶᏆᏍᏗ) ᎠᎴ ᏣᎳᎩᎭ ᏙᏣᏟᏃᎮᏍᎪ ᎠᎴ ᎢᎦᏓ Ꮭ ᎣᏍᏓ ᏯᏂᏬᏂᏍᎪ ᎠᏂᏐᎢᏃ ᎣᏍᏓ ᎠᏂᏬᏂᏍᎪ, ᎠᏎᏃ ᎤᏓᏅᎯᏓ ᎢᎦᏂᎩᏓ ᎠᏗᏍᎬ ᎠᏓᏅᏏᏁᎦ. --- ᎠᏗᏍᎬ ᎾᏍᎩ ᏳᏚᎳ ᎤᎪᏩᏛᏗ ᎾᎿ ᏣᎳᎩᎭ ᏧᎾᏕᎶᏆᏍᏗ ᏗᎾᏕᏲᎲᏍᎩ ᎤᏅᏌ ᏧᏃᏪᎶᏗ ᎤᏂᏃᎮᏢᏅ ᏣᎳᎩᎭ ᎾᏍᎩ ᏗᎾᏕᎶᏆᏍᎩ ᏧᏅᏙᏗ. --- “ᏯᏆᏚᎵᏃ ᎾᏍᎩᏗᎾᏕᏲᎲᏍᎩ ᏗᎨᏲᏗ ᏧᏃᏪᎶᏗ ᏧᏪᏘ ᏗᎧᏃᎮᏢᏅ ᏥᏕᎭ ᎤᏅᏌ ᏧᏃᏪᎶᏗ. ᎾᏂᎥ ᏴᏫ ᎠᏂᏃᎮᏢᏍᎪ. ᎠᏯᏅ ᎣᏥᏃᎮᏢᏍᎪ ᏂᎪᎯᎸ ᎠᎴ ᎾᏍᏊ ᏯᏂᎩᏌ ᏦᏪᏅᏒᏗᏢ ᎾᏍᎩ ᎧᏃᎮᏢᏓ ᎠᏙᏢᏍᎪ,” ᎠᏗᏍᎬᎢ. “ᎤᎪᏓ ᎤᏓᎷᎳ ᏗᎦᎸᏫᏍᏓᏁᏗ (ᎾᏍᎩ ᎦᏬᏂᎯᏍᏗ ᎤᎬᏩᏟ), ᎤᎪᏓ.

--- ---
02/07/2012 08:27 AM
ᏓᎵᏆ, ᎣᎦᎵᎰᎻ--- ᏒᎯᏰᏯ ᏱᏄᎵᏍᏔᏂ ᏓᏛᏓᏍᏗᏍᎬ ᏧᎦᏴᎵᎨ ᎠᏂᏃᎮᏢᏍᎬ ᎤᏪᏘ ᎧᏃᎮᏢᏅ ᎠᎴ ᎦᎸᏉᏗ ᎪᏪᎵ ᎪᏪᎳᎨᎥᎢ ᎷᏱᏂ ᏑᏓᎵᏗᎯᎯ ᎠᎢᏒ ᏣᎳᎩ ᎠᏰᎵ ᏗᏁᎶᏗᏍᎩ ᏄᎵᏍᏔᏅᎢ. --- ᏑᏓᎵᏗᎯᎯ, ᏑᏓᎵᏍᎪ ᏑᏓᎵ ᏳᏕᏘᏴᏓ. ᎤᏛᏒᏃ ᎠᎵᏦ ᎾᎥ ᏄᎾᏓᎴᏫᏒ ᎠᏆᏅᎩᏱ ᏍᎦᏚᎩ ᎠᎴ ᏣᎳᎩ ᎤᏩᏌ ᎠᏂᏬᏂᏍᎩ ᎨᎳ ᏧᎾᏕᎶᏆᏍᏗ ᏓᏕᎶᏆᏍᎬ ᎤᎴᏅᎭ. --- “ᎾᏍᎩᏃ ᎤᏩᏌ ᎦᏬᏂᎯᏍᏗ ᎣᏥᏬᏂᏍᎬ ᎣᎨᏅᏒ. ᏗᎩᎦᏴᎵᎨᏃ ᎢᏧᎳ ᏣᎳᎩ ᎠᏂᏬᏂᏍᎩ. ᏧᎩᏨᏅᏓ ᎦᏛᎩᏍᎬ ᎠᏆᏕᎶᏆᎡ ᎦᏬᏂᎯᏍᏗ,” ᎤᏛᏅᎢ. “ ᎠᏆᏛᏏᏗᏒ ᎾᏍᎩᏊ ᎤᏩᏌ ᎦᏬᏂᎯᏍᏗ ᎡᎭ ᎨᎵᏍᎬᎢ, ᎠᏎᏃ ᏄᏓᎴ ᎠᏆᏕᎶᎰᏒ ᏧᎾᏕᎶᏆᏍᏗ ᎠᏆᎴᏅᎭ ᏕᎦᏕᎶᏆᏍᎬᎢ.” --- ᏒᎯᏰᏯ ᎤᎾᎵᏍᏓᏴᏃᏅ ᏱᏄᎵᏍᏔᏂ, ᏏᏓᏁᎸ ᎠᎾᏛᏓᏍᏗᏍᎬ ᎤᏂᏙᏓ ᎧᏃᎮᏢᏍᎬ ᎤᏪᏘ ᏗᎧᏃᎮᏢᏅᎢ ᏥᏕᎭ, ᎾᏍᎩ ᎯᎠ ᏗᎧᏃᎮᏢᏅ Ꮟ ᏓᏂᏃᎮᏍᎪ ᎠᎴ ᎪᏪᎳ ᏓᏃᏢᏍᎪ ᎾᏍᎩ ᏧᏃᏪᎳᏅ ᏧᏪᏘ ᏗᎧᏃᎮᏓ ᏧᎾᏁᎶᏙᏗ ᎤᎾᏓᏡᎬᎢ. --- “ᏗᎧᏃᎮᏢᏅ ᏥᏓᏂᏃᏍᎬ ᎴᎯᏳ ᏥᎨᏒ ᎾᏍᎩ ᎣᎬᏙᏗ ᎠᏰᎸᏒ ᏙᎦᏛᏏᏗᏒᎢ. ᎾᏍᎩ ᏱᏚᏂᏃᎮᏢ ᎾᏍᎩᎾ ᏣᏛᎦᏅ ᏣᏓᏅᏖᏙᏗ ᎠᏰᎸᏒ ᎠᎴ ᏣᏕᎶᏆᏍᏙᏗ,” ᎠᏗᏍᎬᎢ. ᎡᏥᏃ ᎤᏃᎮᏢᏗ ᏱᏄᎵᏍᏔᏂ, ᎪᏪᎵ ᏧᎭᎩᏗ ᎠᎴ ᏗᎦᎸᏉᏓ ᏓᎪᎵᏰᏍᎬᎢ.” --- ᎠᎨᏳᏣ ᏥᎨᏒ, ᏑᏓᎵᏗᎯᎯ ᎤᏅᏛ ᏧᏕᎶᏆᏍᏗ ᎨᏒ ᏧᎪᎵᏰᏗ ᎾᏍᎩ ᏣᎳᎩ ᏕᎪᏪᎸ ᎾᏍᎩ ᏱᏄᎵᏍᏔᏂ ᎨᎳᏃ ᏗᎬᏩᎪᎵᏱᏗ ᎨᏒ ᎤᏥ ᏧᏤᎵ ᏣᎳᎩᎭ ᏗᎪᏪᎳ ᏗᎦᎸᏉᏗ ᎪᏪᎳ. ᎠᏎᏃ Ꮭ ᎾᎯᏳᏊ ᏱᏚᏕᎶᏆᎡᎢ ᎤᏔᎾ ᏄᎵᏍᏔᎾ ᎠᎴ ᏧᏓᏘᎾᎢ ᎨᏒ ᎾᏍᎩ ᎤᏚᏓᎸᏅ ᏧᏕᎶᏆᏍᏗ ᏧᎪᎵᏰᏗ ᎪᏪᎵ ᏧᎭᎨᏓ ᎠᎴ ᏧᏬᏪᎶᏗᎢ. --- “ᎯᎸᏍᎩᏃ ᏧᏕᏘᏴᏓ ᏓᏆᎦᏎᏍᏔᏅ ᏗᎩᎪᎵᏰᏗ ᎤᎬᏩᏢ, ᏌᏊᏍᎩᏂ ᎢᎦ ᎠᏆᏅ ᎠᎴ ᏫᏓᎩᏁᏒ ᎪᏪᎵ ᏗᎦᎸᏉᏗ ᎠᎩᏍᏚᎢᏒ ᎠᎴ ᎠᎩᎪᎵᏰᎥ ᎤᏓᏡᎬ ᎠᎴ ᏂᎦᏓ ᎠᏯᏙᎸ ᎠᎩᎪᎵᏰᎥᎢ. ᏄᎵᏍᏙᏔᏅᏃ ᏗᎩᎪᎵᏰᏗ ᎠᏆᏚᎵᏍᎬ ᏥᎪᏩᏘᏍᎬ ᎡᏥ ᏓᎪᎵᏰᏍᎬ ᏧᏬᏚ ᎧᏃᎮᏢᏍᎪ ᎠᎪᎵᏰᏍᎬ ᎾᎿ ᎪᏪᎵᎢ.” ᎠᏗᏍᎬᎢ. --- ᎤᎴᏅᎲ ᏚᎸᏫᏍᏓᏁᎲ ᏣᎳᎩ ᎠᏰᎵ Cultural Resource ᎠᏰᎵ ᎾᎿ ᏔᎵ ᏯᎦᏴᎵ ᏧᏕᏘᏴᏌᏗᏒᎢ, ᎬᏗᏍᎬ ᏣᎳᎩ ᎦᏬᏂᎯᏍᏗ. ᎢᎬᏱᏃ ᎨᏒ ᏣᎳᎩ ᏓᏕᏲᎲᏍᎬ ᎾᎥ ᏄᎾᏓᎴᏫᏒ ᏚᏙᏢᏩᏗᏒ ᏔᎵᏚ ᏧᏕᏘᏴᏓ. ᎠᏗᏍᎬᏃ ᎾᏍᎩ ᏥᏓᏕᏲᎲᏍᎬ ᎾᎿ ᏲᏁᎦ ᏗᎪᏪᎶᏙᏗ ᎠᏅᏗᏍᎬ ᎠᎯᏗᎬ ᎨᏒ ᎤᎾᏕᎶᏆᏍᏗ ᎠᏰᎸᏒᎢ. --- ᎾᎯᏳᏃ ᏥᎨᏒ ᏔᎵ ᏯᎦᏴᎵ ᏧᏕᏘᏴᏌᏗᏒ, ᏑᏓᎵᏗᎯᎯ ᎠᏗᏍᎬ ᎤᏓᏁᏟᏴᏌ, ᎾᏍᎩ ᏣᎳᎩ ᏗᎪᏪᎶᏙᏗ ᎤᎪᏓ ᏓᏅᏗᎭ ᎾᎿ ᏣᎳᎩ ᏱᏚᎾᏕᏲᎾ. ᎤᎪᏙᏃ ᎠᏛᎪᏗ ᏣᎳᎩ ᎠᏂᏬᏂᏍᎬ ᏂᎬᎠᏊ ᎾᏃ ᏍᎪᎯ ᎾᏕᏘᏯ ᏥᎨᏒᎢ. --- “ᎠᏯᏃ ᎨᏒ, ᏗᎪᏪᎶᏙᏗ ᏓᏆᏕᎶᏆᏍᏔᏅ ᎠᎴ ᎪᎯᏗ ᏚᏟᎢᎵᏙᎸ ᎠᎴ ᎯᎠ ᏗᎬᏙᏗ ᏲᏁᎦ ᎠᎪᎵᏰᏙᏗ,” ᎠᏗᏍᎬ. “ᎠᏯᏃ ᎨᏒ, ᎾᏍᎩ (ᏲᏁᎦ ᏗᎪᏪᎶᏙᏗ) ᏱᏓᏳᏂᏍᏕᎸᎯ ᏗᎾᏕᎶᏆᏍᎩ ᎤᏂᏁᏍᏗ ᎠᎴ ᎤᏂᏬᏂᎯᏍᏗ ᎾᏍᎩᎾ ᎣᏍᏓ ᎨᎵᏍᎪᎢ, ᎠᏎᏃ ᎾᏍᎩ ᏗᎪᎵᏰᏙᏓ ᏚᏁᎳᏁ ᏏᏉᏯ ᎠᎴ ᎾᏍᎩᎾ ᎢᎩᏬᏂᎯᏍᏗ.” --- ᎤᏬᎯᏳ ᎠᎯᏗᎬ ᎨᏒ ᎦᏳᎳ ᎦᏬᏂᏍᎩ ᏱᎩ ᏧᏕᎶᏆᏍᏗ ᏧᎪᎵᏰᏗ ᎠᎴ ᏧᏬᏪᎶᏗᎢ. ᎠᏎᏍᎩᏂ, ᏗᏁᎶᏗᏍᎩ ᏱᎩ ᎤᎪᏛ ᎤᏅᏗ ᏳᎵᏍᏙᏗ ᎾᏃ ᎤᏬᏂᎯᏍᏗ ᎤᏩᏌ. --- ᎠᏁᎶᏗᏍᎩ ᏱᎩ ᎠᏎ ᏣᎳᎩ ᎦᏬᏂᎯᏍᏗ ᎠᎴ ᏣᏓᏅᏖᎢᏗ. ᎠᏎ ᏣᎳᎩᎭ ᏣᏓᏅᏖᏗ,” ᎠᏗᏍᎬᎢ. --- ᎤᏩᏌ ᎠᎴ ᎠᏂᏐᎢ ᏗᎾᏁᎶᏗᏍᎩ ᎤᎾᏙᏢᏒ ᎨᏥᏅᏫᏍᏔᏅ ᏧᏂᏍᏕᎸᏗ ᎠᏂᏴᏫ ᎠᎴ ᏗᏐᎢ ᏚᎾᏙᏢᏒ ᏣᎳᎩᎯ ᎠᏰᎵ ᏧᎾᏁᎶᏙᏗᎢ. ᎾᏍᎩᎾ ᎠᎾᏁᎶᏗᏍᎬ ᏧᎾᏍᏗ ᏗᏂᏲᏟ ᏣᎳᎩᎭ ᏧᎾᏕᎶᏆᏍᏗ , ᎾᏍᎩᏍᏊ ᏩᎦᎸᎳᏗᏴ ᏧᎾᏕᎶᏆᏍᏗᎢ, ᎪᏪᎵ ᏚᏂᎾᎥ ᎠᎴ ᏚᏂᏍᏆᏂᎪᏛ, ᏣᎳᎩ ᎠᏰᎵ ᏂᏧᎵᏍᏔᏅᏍᏔᏅ ᎠᏃᏪᎵᏍᎩ ᎠᎴ ᏱᏚᏂᏢᎦᏗᎨᏥᎪᎵᏰᏗᎢ ᎠᎴ ᏧᏂᏢᎩᎢ. ᎠᎴᏗᏍᏊ ᏂᎦᏓ ᎦᎵᏦᏕ ᎢᏗᏢ ᎠᎴ ᏙᏯᏗᏢ ᏥᏕᎪᏪᎸ ᏣᎳᎩ ᎠᏰᎵ ᏚᎾᏓᏁᎸ ᎠᎴ ᎤᏔᎾ ᏧᏂᏆᏂᏲᏍᏗ, ᎠᏠᏯᏍᏗ ᏙᏆᎴᎷ ᏧᏂᏗ ᎠᎴ ᏗᎴᏫᏍᏙᏗ ᏥᏕᎪᏪᎳ ᏂᎬ ᏣᎳᎩ ᎠᏰᎵ ᏄᏩᎾᏅᎢ. --- Ꮟ ᎤᎪᏛ ᎠᎾᏁᎶᏗᏍᎩ ᏂᏓᏂᎾᏢᏍᎬᎾ ᏥᎨᏒ, ᏑᏓᎵᏗᎯᎯ ᏓᏁᎶᏗᏍᎬ ᏗᎧᏃᎮᏢᏅ ᎾᏍᎩ ᏲᏁᎦ ᏗᎪᏪᎳ ᏣᎳᎩ ᏂᏕᎬᏁᎲ ᎾᎿ ᏣᎳᎩ ᏧᎴᎯᏌᏅ ᎪᏪᎵ ᏗᏂᎴᏴᏗᏍᎩ ᎤᎾᏓᏡᎬ. ᏧᏂᏅᏅᎢ ᎢᏴᏓᎭ, ᎤᏛᏅ, ᎯᏍᎩ ᏓᏁᎶᏗᏍᎬ ᏗᎧᏃᎮᏢᏅ ᎾᏍᎩ ᏔᎵ ᎠᎴ ᏦᎢ ᏧᏒᎯᏓ ᏧᏅᏙᏗ. ᎪᎢᏃ ᎨᏒ, ᎠᏂᏐᎢ ᎠᎾᏁᎶᏗᏍᎩ ᎬᏩᏍᏕᎵᏍᎪ ᏗᏁᎶᏔᏅ ᎾᏍᎩ ᎤᏠᏯ ᎢᎦ ᏗᎧᏃᎮᏢᏅ ᏏᏅᏓ ᎨᏒ ᎾᏍᎩ ᎪᏪᎵ ᏗᏂᎴᏴᏗᏍᎩ ᎠᎴ ᏓᏏᎳᏕᏫᏒ ᏧᏅᏙᏗ. --- “ᎠᎯᏗᎨᏃ ᏂᎦᎵᏍᏗᎪ ᏃᏊ ᎨᏒᎢ, ᎠᎴ ᏃᏊ ᏥᎩ ᎡᎵᏊ ᏯᏁᎶᏗ ᏌᏊ ᎪᏪᎳᏅ ᏯᏛᎾ ᏔᎵᎭ ᎢᏳᏟᎶᏓ ᎠᎴ ᏭᎪᏛ ᏦᎢ ᎢᏳᏟᎶᏓ,” ᎠᏗᏍᎬᎢ. --- ᎢᏴᏓᎭ, ᏙᏣᏁᎶᏗᏍᎬ ᎢᏤ ᎧᏃᎮᏢᏅ ᎠᎴ ᎤᏪᏘ ᎪᏪᎳᏅ, ᎠᏗᏍᎬ ᎾᏍᎩ ᎤᎾᏓᏡᎬ ᎪᏪᎵ ᏗᎦᎸᏉᏗ ᏓᏅᏗᏍᎪ ᎠᎴ ᏧᏪᏘ ᏣᎳᎩ ᏗᎪᏪᎳᏅ ᏙᏨᏗᏍᎪ ᎣᎩᏩᏛᏗ ᏚᏳᎪᏛ ᎧᏁᎢᏍᏗ ᎣᎪᏪᎶᏙᏗ. ᏍᏓᏯ ᏗᎦᎸᏫᏍᏓᏁᏗ ᎨᏐ, ᎠᏎᏃ ᏑᏓᎵᏗᎯᎯ ᎠᏗᏍᎬ ᎠᎵᎮᎵᎪ ᎾᏍᎩ ᏱᏄᎵᏍᏔᏅ ᏂᏗᎦᎵᏍᏙᏗᏍᎪ ᎠᎪᎵᏰᏓ ᏂᎦᎵᏗᏍᎬ ᎩᎶ ᎤᏓᏅᏖᎸ ᎤᏬᏪᎳᏅ ᏣᎳᎩᎭᎢ. --- ᎢᎦᏓ ᏧᏪᏘ ᏗᎪᏪᎳᏅ, ᏯᏛᎾ ᏍᎪᎯᏧᏈ ᎢᏴ ᎢᏧᏕᏘᏴᏓ ᎨᏐ, ᎠᏂᏩᏘᏍᎪ ᏗᎾᏁᎶᏗᏍᎩ ᎤᎾᏓᏡᎬ ᏧᏪᏘ ᎢᏗᎦᏪᏍᏗ ᏕᎪᏪᎸ ᎠᎴ ᏳᏍᏗ ᏕᎦᏛᎬᎢ ᎾᏍᎩ ᏝᏃ ᎭᏩ ᏱᏗᎦᏔᏃ ᎪᎯ ᎨᏒᎢ. --- “ᎾᏍᎩ ᎤᏂᎪᏛ ᎤᎾᎦᏎᏍᏙᏗ ᏱᎩ ᎾᎿ ᎠᏃᎵᎬ ᎠᏂᏃᎮᏍᎪ ‘ᎤᏍᏆᏂᎪᏓ ᎧᏃᎮᏢᏗ ᎨᏐᎢ’ --- ᎠᎴ ᏂᎦᏓ ᏌᏊ ᎠᏃᎵᎪᎢ, ᎠᏗᏍᎬᎢ. --- ᏑᏓᎵᏗᎯᎯ ᎠᏗᏍᎬ ᎾᏍᎩ ᎠᏁᎶᏗᏍᎬ ᏄᎵᏔᏅᏍᏔᏅ ᎤᏂᎪᎵᏰᏓ ᎢᎨᏎᏍᏗ. --- ᏧᎪᏓ ᏗᎪᏪᎵ ᎠᎴ ᏧᏪᏘ ᏗᎪᏪᎳᏅ ᏧᏁᎶᏔᏅ ᏣᎳᎩ ᎢᏧᏩᏁᎸ ᏚᏙᎥ ᏕᎪᏪᎶᎢ. --- “ᏗᏆᏤᎵ ᏦᎢᏁ ᎢᏗᎬᎩᎵᏏ ᎢᎴᎯᏳ ᏛᏂᏝᏏ ᎪᏪᎵ ᎠᎴ ᎯᎠ ᏂᏓᎦᏪᏏ ‘ᏥᏲᎵᎦ ᎯᎠ ᎠᏏᏴᏫ. ᎾᏍᎩᎾ ᎯᎠ ᎤᏔᎾ, ᎤᏔᎾ, ᎤᏔᎾ ᎡᎵᏏ ᎨᏒᎢ. ‘ --- ᎾᏍᎩᏃ ᏂᎨᎵᏍᎪᎢ ᎠᎴ ᏓᏥᎢᏯ,” ᎠᏗᏍᎬᎢ.

--- ---
02/02/2012 08:03 AM
ᏓᎵᏆ, ᎣᎦᎵᎰᎹ.-- ᏣᎳᎩ ᎠᏰᎵ ᏗᏁᎶᏗᏍᎩ ᎠᎦᏔᎯ Phyllis Edwards ᎢᎬᏱ ᏚᏕᎶᏆᎥ ᎾᎿ ᏣᎳᎩ ᏗᎪᏪᎶᏙᏗ ᎾᎿ ᎤᏚᏥ Ben Bush ᏚᏪᏲᏁ ᎤᏍᏗ ᎠᎨᏳᏣ ᏥᎨᏒᎢ. --- “ᎢᎬᏱ ᎠᎩᏬᏂᎯᏍᏗ ᏣᎳᎩ ᎨᏒᎢ. ᎾᏍᎩᏃ ᎤᏩᏌ ᎠᏂᏬᏂᏍᎩ ᏅᎿ ᏚᏁᏅᏒᎢ. ᏑᏓᎵ ᏯᏆᏕᏘᏴᏓ ᎨᏒ ᎠᏆᎴᏅᎲ ᎦᏕᎶᏆᏍᎬ ᏲᏁᎦ ᎠᎴ ᎢᎦ ᏍᏓᏯ ᎨᏒ.” --- ᏧᏁᎳ ᎢᏳᏕᏘᏴᏓ ᎨᏒ ᎾᎿ ᎤᏚᏣ ᎤᎴᏅᎭ ᏕᎨᏲᎲᏍᎬᎢ, ᏧᏙ, ᎠᎾᏓᎸᎢᏴ ᎠᎴ ᎪᎱᏍᏗ ᏧᏩᏂ ᎤᏅᏙᏗ ᏣᎳᎩ ᏗᎪᏪᎶᏙᏗ ᏗᎪᏪᎵ. --- “ᎤᎾᎳᏍᎦᎸᎰᏅ ᎠᎾᎵᏍᏓᏴᎲᏍᎪ ᎾᎿ ᎤᎾᎵᏍᎩᏍᏗᎢ, ᏓᏘᏁᎬ ᏧᎾᏍᏗ ᏗᏂᏲᏟ ᎠᎴ ᎠᎾᏅᏍᎪ ᎠᎴᏂᏍᎩ ᏕᎨᏲᎲᏍᎪ ᏗᎪᎵᏰᏙᏗ ᏗᎪᏪᎳ ᏣᎳᎩᎭᎢ,” ᎤᏛᏅᎢ. “ᎾᏍᎩ ᎾᏛᏁᎲ ᎠᏎ ᏔᎵᎭ ᏧᏕᏘᏴᏓ ᎠᎴ ᎤᏲᎱᏒᎢ.” --- ᎤᏲᎱᏌᏃ, ᏂᎦᏓ “ᎣᎦᏗᎦᎴᏲᏨ” ᎾᏍᎩ ᎣᎦᏕᎶᏆᎥ Ꮭ ᎩᎶ ᏳᏭᎴᏅᎮ ᏙᎨᏲᎲᏍᎬᎢ, ᎤᏛᏅ. --- Edwards, ᎾᏍᎩ ᎤᏛᏒ ᏗᎦᏓᏲᏍᏗ ᏏᏉᏲ ᏍᎦᏚᎩ, ᎤᎴᏅᎯᏌᏅ ᎾᎿ ᏗᎪᎵᏰᏙᏗ ᏗᎪᏪᎳ ᏓᏕᎶᏆᏍᎬᎢ ᏅᎩ ᎾᏕᏘᏯ ᏥᎨᏒᎢ, ᎾᏍᎩ ᏣᎳᎩ ᎠᏰᎵ ᏧᎾᎴᏅᎲ ᏗᏍᎦᏚᎩ ᏚᏙᏢᏒ ᏣᎳᎩ ᏓᏁᏲᎲᏍᎬ ᏓᎾᏕᎶᏆᏍᎬᎢ. ᏚᏕᎶᏆᎥ ᏔᎵ ᏧᏕᏘᏴᏓ ᎠᎴ ᎤᏕᎶᏆᎢᏌᏅ ᎤᎪᎵᏰᏗ ᎠᎴ ᎤᏬᏪᎶᏗ ᎾᎿ ᏣᎳᎩᎭᎢ. --- ᏦᎢ ᎾᏕᏘᏯ ᏈᎨᏒ, ᎾᏍᎩ ᏚᎸᏫᏍᏓᏁᎳ ᎾᏍᎩ ᏦᏍᎪ ᏔᎵ ᏧᏕᏘᏴᏓ ᎾᎿ Fort Smith, Ark., ᎤᎵᏍᏚᎾ ᎢᎪᎯᏓ ᎾᏍᎩᏃ ᎤᎷᏨ ᎾᎿ ᏣᎳᎩ ᎠᏰᎵ ᎠᎾᏁᎸᏗᏍᎩ ᎤᎾᏓᏡᎬᎢ. --- “ᏂᎪᎯᎸ ᎠᏆᏚᎵᏍᎩ ᏗᎩᎸᏫᏍᏓᏁᏗ ᎾᏍᎩ (ᎦᏬᏂᎯᏍᏗ) ᎤᎬᏩᏟ ᎠᎴ ᎩᎶ ᎠᎩᏃᎯᏎᎸ ᎾᎿ ᏣᎳᎩ ᎠᏰᎵ ᎡᎵᏊ ᏳᏠᏅᏓ ᏗᎦᎸᏫᏍᏓᏁᏗ ᎾᎿ ᏗᏁᎶᏗᏍᎩ ᎤᎾᏓᏡᎬ ᎠᎴ ᏩᎩᏢᏅ ᎪᏪᎵ ᎠᎴ ᎥᎩᎾᏢᏅᎢ,” ᎤᏛᏅ. “ᎠᏯᏃ ᎨᏒ, ᎨᎵᏍᎪ ᏂᎦᏓ ᎠᎭᏂ ᏥᏃᏣᏛᏁᎭ ᎤᎵᏍᎨᏗ. ᏝᏃ ᎯᎠ ᎤᎪᏓ ᎤᎵᏍᎬᏗᏯ ᎾᏃ ᏐᎢ ᎨᏒᎢ, ᎠᎴ ᏭᏂᎪᏛ ᏙᏯᏗᏜ ᎠᏁᎭ ᎠᏂᏴᏫ ᏂᏙᏣᏛᏁᎭᎢ……… ᎢᏳᏃ ᏱᏓᏍᏕᎸᎭ ᎣᏍᏓ ᎠᏓᏅᏓᏍᏗ ᎨᏐ ᎾᏍᎩ ᎩᎶ ᎯᏍᏕᎸᎲᎭ.” --- Edwards ᎤᏛᏅ ᎾᏍᎩ Ꮭ ᏱᏚᏪᏲᏁ ᏗᏂᏲᏟ ᏚᏪᎧᎲ ᏣᎳᎩ ᎤᏂᏬᏂᎯᏍᏗᎢ ᏅᏗᎦᎵᏍᏙᏗ ᏂᎦᎥ ᎤᏦᏎᏗ ᎤᎶᏒ ᏲᏁᎦ ᏧᎾᏕᎶᏆᏍᏗ ᎤᎴᏅ ᏓᏕᎶᏆᏍᎬᎢ. --- “ᏂᏗᎦᎵᏍᏙᏗᏍᎬ ᏙᎯᏳ ᏣᎳᎩ ᏂᏗᎨᏲᏅᎾ ᎨᏒ ᏗᏂᏲᏟ ᎠᏇᏅᏒ ᎾᏍᎩ ᏂᎦᎥ ᎤᏦᏎᏗ ᎠᎩᎶᏒ ᏣᏩᎴᏅᎲ ᏧᎾᏕᎶᏆᏍᏗ ᏑᏓᎵ ᏯᏆᏕᏘᏴᏓ ᏥᎨᏒᎢ. ᎾᏍᎩᏯᏊ ᎨᏒ ᎤᏣᏘᎾ ᎡᎶᎯ ᏱᏩᎩᎷᏣ ᎾᏍᎩ ᏂᎪᎵᎬᎾ ᎨᏒ ᏲᏁᎦ ᎦᏬᏂᎯᏍᏗ,”ᎤᏛᏅᎢ. “ᏝᏃ ᏲᎦᎵᏍᎪᎸᏓᏁᎮ ᏣᎳᎩ ᎣᎩᏬᏂᎯᏍᏗᎢ, ᎠᎴ Ꮭ ᎨᎶ ᏰᏙᎮ ᎪᎵᎦ ᎢᏧᎳ ᏗᎦᏬᏂᎯᏍᏗ ᎦᏲᎩᏍᏕᎸᏗ. --- “ᏝᏃ ᏯᏆᏚᎵᏍᎩ ᎾᏍᎩ ᎢᏳᎾᎵᏍᏓᏁᏗ ᏓᎩᎧᎲ ᏗᏂᏲᏟ, ᎾᏍᎩᏃ ᎢᏳᏍᏗ ᎠᏆᎵᏍᎪᎸᏔᏅ ᏲᏁᎦ ᎦᏬᏂᎯᏍᏗ ᎤᎾᏕᎶᏆᏍᏗ ᎠᎯᏗᎬ ᎢᏳᎾᎵᏍᏓᏁᏗ Ꮭ ᎠᎩᎶᏒ ᎤᏠᏯ ᏯᏆᏚᎵᏍᎩ ᎤᏂᎶᎯᏍᏗ ᎠᎴ ᏧᎾᏓᏅᏓᏗᏍᏗᏱ ᎾᏃᎵᎬᎾ ᏱᎨᎦᎵᏃᎮᏔᏂ,” ᎤᏛᏅᎢ. --- Edwards ᎤᏛᏅ ᎾᏍᎩ ᎾᎬᏁᎸ ᎠᏎ ᎤᏕᎶᏆᏍᏗ ᏲᏁᎦ ᏄᏍᏛ ᎤᏓᏅᏓᏛ Ꮟ ᎤᏕᏯᏙᏗᏍᎪ, ᎠᏎᏃ Ꮭ ᎣᏍᏓ ᏳᏰᎸᏐ ᏂᏚᏪᏲᏅᎾ ᎨᏒ ᎠᏂᏔᎵ ᏗᏂᏲᏟ ᏣᎳᎩ ᎤᏂᏬᏂᎯᏍᏗᎢ,” ᎠᏗᏍᎬ. “ᏗᏇᏣ ᏗᏂᏲᏟ ᎠᎾᏗᏍᎬ ᏝᏃ ᏱᏙᏍᎨᏁᏲᏁ.” --- ᎾᏍᎩᏃ ᏄᎵᏍᏔᏅ ᏧᏪᏥ ᏗᏂᏲᏟ ᎤᎾᏕᏅᎢ Ꮭ ᏳᎾᏕᎶᏆᎡ ᏣᎳᎩ ᎤᏂᏬᏂᎯᏍᏗᎢ ᏂᏗᎦᎵᏍᏙᏗ ᎤᏩᏌ ᎤᏕᏅ ᎠᎴ ᏧᏪᏥ ᎤᎾᏕᏅ ᎾᎿ ᎠᏰᏟ ᎨᏒ Ꮭ ᏣᎳᎩ ᎠᏂᏬᏂᏍᎩ ᏳᎾᏕᏁ ᎨᎳ Ꮎ ᏣᎳᎩᎭ ᏧᎾᏕᎶᏆᏍᏗ ᏥᏓᎾᏕᎶᏆᎠ. --- ᎤᏩᎪᏗᏗᏒ ᎾᎿ ᎦᏬᏂᎯᏍᏗ ᎨᏒ ᎤᎾᎵᏐᏈᎳ ᎾᎿ ᏍᎪᎯᏧᏈ ᏯᏂ ᏗᎾᏕᎶᏆᏍᎩ ᎾᎿ ᏣᎳᎩᎭ ᏧᎾᏕᎶᏆᏍᏗ ᏥᏓᏁᏕᎶᏆᎠ, ᎠᎴ Edwards ᎤᏛᏅ ᎠᎵᎮᎵᎪ ᏗᎬᏩᏍᏕᎸᏗ ᏥᎩ ᏧᎾᏕᎶᏆᏍᏗ ᎠᎴ ᎣᏍᏓ ᎨᏐ ᏱᏚᏩᏛᎯᏙᎳ. --- “ᎣᏍᏓ ᎨᏐ ᏗᏛᏓᏍᏙᏗ ᎠᏂᏬᏂᏍᎩ. ᏗᎾᏝᎢᏐ ᏳᎦᎷᏥ ᎣᏏᏲ, ᎣᏏᏲ ᎠᎾᏗᏍᎪ. ᎣᏍᏓ ᎨᏐ ᏗᏛᎪᏗᎢ.” --- ᎤᏛᏅᏃ Ꮭ Ꮩ ᎤᎵᏍᎨᏓ ᏱᎩ ᏚᏳᎪᏛ ᏣᎳᎩ ᏯᏂᏬᏂ ᎾᏍᎩᏊ ᏧᎾᏔᎾᏯ ᏯᏃᎵᎦ ᏗᎬᏩᎾᏟᏃᎮᏓ ᏱᎦ. --- “ᏗᏍᎦᏚᎩ ᏚᏙᏢᏒ ᏣᎳᎩ ᎦᏬᏂᎯᏍᏗ ᎨᏒ ᏚᏓᎴᎾᎢ, ᎢᎦᏓ ᏄᏓᎴ ᎾᏅᏁᎰ ᎠᏂᏬᏂᏍᎩ ᎡᎵᏊ ᏄᏓᎴ ᎢᎬᏩᎵᏍᏙᏗ ᎥᎧᏁᎬᎢ. ᎠᏂᏔᎵ ᎠᏂᏴᏫ ᎬᏩᎾᏝᏃᎮᏗ ᏱᎦ ᎠᎴ ᏱᏓᎾᏓᏙᎵᏤᎢ ᎾᏍᎩ ᎣᏏ ᎨᎵᏍᎪ,” ᎠᏗᏍᎬᎢ. --- ᏐᎢᏃ ᎪᎵᎬ ᎾᎾᏛᏁᎲ ᎠᎾᎵᏏᏅᏗᏍᎬ ᎦᏬᏂᎯᏍᏗ, ᏏᏊᏃ Ꮭ ᏙᎯᏳ ᎠᏚᏓᎴᏓ ᏱᎩ ᎢᎩᏲᏎᏗ ᎦᏬᏂᎯᏍᏗ. ᎠᏎᏍᎩᏂ ᎠᏬᎯᏳᏐ ᎾᎿ ᎯᎠ ᏃᏊ ᎢᏤ ᎦᎾᏅᎪᎬ ᏯᏛᎾ iPhones ᎠᎴ iPads ᎾᏍᎩ ᎠᎾᏁᎶᏗᏍᎩ ᎠᎴ ᏣᎳᎩᎭ ᏧᎾᏕᎶᏆᏍᏗ ᏗᎾᏕᎶᏆᏍᏗ ᏛᎾᎵᏍᏕᎸᎯ ᎠᎵᏏᏅᏙᏗᎢ ᎦᏬᏂᎯᏍᏗ. --- “ᎾᏍᎩᏍᏊ ᏗᏁᎶᏔᏅ ᏗᎪᏪᎵ ᏚᏂᎾ ᎾᎿ ᏗᏂᏲᏟ ᎠᎴ ᎾᏂᎥ ᏗᎬᏩᏂᏙᏗ ᎠᎴ ᎦᏬᏂᏓ ᎾᎿ CD ᏓᏂᏂᏱᏍᎪ ᎠᎴ ᏓᏂᎴᏴᏗᏍᎪ,” ᎠᏗᏍᎬᎢ. --- Edwards ᎤᏛᏅ ᎾᎿ ᎨᎳ ᎾᎿ ᎠᎾᏁᎶᏗᏍᎩ ᎤᎾᏓᏡᎬᎢ, ᎤᎪᏓ ᎾᏍᎩ ᏗᎪᏪᎳᏅ ᏣᎳᎩ ᏗᎪᎵᏰᏙᏗ ᏕᎦᏃ ᎠᏂᏴᏫ ᏗᎬᏩᏂᏙᏗ ᎾᏍᎩᎾ ᎤᎾᏚᎵᏍᎩ ᎤᎾᏕᎶᏆᏍᏗ ᎦᏬᏂᏓ ᎠᎴ ᎤᎾᏕᎶᏆᏍᏗ ᎤᏂᎪᎵᏰᏗ ᎠᎴ ᎤᏂᎪᎵᏰᏗᎢ.

--- ---
01/31/2012 08:05 AM
ᏓᎵᏆ, ᎣᎦᎵᎰᎻ.--- ᏣᎳᎩ ᎦᏬᏂᏍᎩ ᎠᎴ ᎠᏁᎶᏗᏍᎩ John Ross ᎤᎦᏎᏍᏙ ᎠᎴ ᎤᏛᏅᎢᏍᏙ ᎢᏳᏛᏗ ᎤᎲ ᎾᎿ ᎠᏗᏒᏍᏓ ᎨᏒ ᏣᎳᎩ ᎦᏬᏂᎯᏍᏗ. --- Ross, ᎯᎦᏍᎪ ᏑᏓᎵ ᏳᏕᏘᏴᏓ, ᎪᎢ ᏍᎦᏚᎩ ᎤᏛᏒ ᏅᎿ Adair ᏍᎦᏚᎩ, ᎾᏍᎩ ᏌᏊ ᏗᏁᎶᏗᏍᎩ ᎾᎿ ᏣᎳᎩ ᎠᏰᎵ ᏗᎾᏁᎶᏗᏍᎩ ᎤᎾᏓᏡᎬᎢ ᎾᏍᎩ ᏧᏪᏘ ᏗᎪᏪᎳᏅ, ᏗᎪᏪᎳᏅ, ᏗᎪᏪᎵ ᎠᎴ ᏗᏐᎢ ᏕᎦᎷᎬ ᏓᎾᏁᎶᏗᏍᎪ ᏲᏁᎦ ᎾᎿ ᏣᎳᎩ ᏂᏓᏅᏁᎰᎢ. --- Ross ᎠᏗᏍᎬ ᎠᏍᎪᎵᏴ ᎾᎿ ᎾᎾᏛᏁᎲ ᎾᏍᎩ ᏦᎢ ᏗᎪᏪᎵ ᏓᎾᏁᎶᏗᏍᎪ ᏏᏅᏓ ᎨᏒᎢ ᎾᎿ ᏣᎳᎩᎭ ᎠᏂᏬᏂᏍᎩ ᏧᎾᏕᎶᏆᏍᏗ ᏧᏅᏙᏗ. “ᎾᏍᎩ ᏭᏍᎪᎵᏴ. ᎠᎴᏗᏍᏊ ᏂᎦᏓ ᏣᎳᎩᎯ ᏗᎦᎸᏫᏍᏓᏁᏗ ᏧᏓᎴᏅᏓ ᏚᎾᏓᏡᎬᎢ. ᏙᏣᏁᎶᏗᏍᎪ ᏗᎧᏁᎢᏍᏗ ᎠᎴ ᏗᎪᏪᎳᏅ ᏯᏛᎾ ᏦᏍᎪᎯ ᏧᏓᎴᏅᏓ ᏙᏣᏁᎶᏗᏍᎬ ᏏᏅᏓ ᎨᏒᎢ.” --- ᎯᎠ ᏦᎦᏙᏢ ᏙᏣᏁᎶᏗᏍᎪ ᏦᎢ ᎠᎴ ᏅᎩ ᎧᏃᎮᏢᏅ ᎪᏪᎵ ᏧᏂᎴᏴᏙᏗ ᏣᎳᎩ ᏧᎴᎯᏌᏅ ᏣᏃᏎᎰᎢ ᏲᏁᎦ ᏗᎪᏪᎳ ᏣᎳᎩ ᏂᏙᏨᏁᎰ ᎾᏍᎩ ᏏᏅᏓ ᎨᏒ, ᎠᎴ ᎪᏪᎵ ᏗᎪᏪᎳᏅ ᏗᎬᏙᏗ ᎤᎾᏚᎵᏍᎩ ᎤᎾᏕᎶᎭᎯᏍᏗ ᎢᎦ ᎠᏂᎦᏔᎲ ᏣᎳᎩ ᎦᏬᏂᎯᏍᏗ, ᎠᎪᎵᏰᏗ ᎠᎴ ᎪᏪᎶᏗᎢ ᎾᏍᎩᎾ ᏣᎳᎩ ᎠᏰᎵ ᏧᏂᎸᏫᏍᏓᏁᎯ. ᎤᏛᏅᏃ ᎠᏎ ᏍᎪᎯᏧᏈ ᏯᏂ ᎤᏂᎩᏓ ᎯᎠ ᏧᏂᎸᏫᏍᏓᏁᎯ. --- “ᎣᏍᏓ ᎠᏓᏅᏓᏗᏍᏗ ᎨᏐ ᏣᎳᎩ ᎦᏪᏂᎯᏍᏗ. ᏣᎳᎩ ᏥᏬᏂᏍᎩ ᏥᎩ, ᎠᎩᎸᏉᏗ ᎠᎩᎪᏩᏛᏗ ᎤᏂᎪᏛ ᎤᎾᏚᎵᏍᎩ ᎤᎾᏕᎶᏆᏍᏗ ᎦᏬᏂᎯᏍᏗ ᎠᎴ ᎠᏂᎷᎪ ᎠᎭᏂ ᎤᏂᏬᏂᎯᏍᏗ ᎤᎾᏚᎵᏍᎪ. ᎾᏍᎩᏃ ᏄᏰᎸᏓ ᎠᎭᏂ ᏦᏥᏯᎠ, ᎣᎩᏃᎮᏗ ᎣᎩᏬᏂᎯᏍᏗ,” ᎤᏛᏅᎢ. --- Ross ᏒᎾᏙᏓᏆᏍᏗ ᎨᏒ ᏦᏍᎪ ᎠᎴ ᏳᎶᏒᏍᏓ, ᏧᏂᎸᏫᏍᏓᏁ ᎠᎴ ᎤᏂᎪᏛᏋ ᎠᏂᎷᎪ ᎤᎾᏚᎵᏍᎪ ᏗᏍᏕᎸᏗ ᏗᎧᏂᎢᏍᏗ ᎠᎴ ᏗᎪᎵᏰᏗ ᎪᏪᎵ ᏓᏂᏁᎰ ᎤᎾᏚᎵᏍᎪ. ᎠᎴᏗᏍᏊ ᏧᎾᏟᏃᎮᏗ ᏗᏅᏗᏍᎪ ᎤᎾᏚᎵᏍᎩ ᏣᎳᎩ ᎢᏗᎬᏗ ᏗᎧᏁᎢᏍᏗ ᎠᎴ ᎠᏓᏙᎵᏍᏗ ᎾᏍᏊ. --- “ᏗᎧᏃᎮᏢᏅ ᎾᏍᏊ ᏚᎾᏅᏗ ᎠᎴ ᏗᎪᏪᎳᏅ ᏙᎩᎾᎠ ᎾᏍᎩ ᏣᎳᎩ ᎢᏗᎬᏗ ᏗᎬᏩᏂᎪᎵᏰᏓ,” ᎠᏗᏍᎬ Ross. “ᎣᏍᏓ ᎦᏓᏅᏓᏗᏍᎪ ᎩᎶ ᏱᏥᏍᏕᎸᎭ ᎾᏍᎩ.” --- ᏕᎦᏁᎶᏗᏍᎬ ᎾᎿ ᏓᎩᎸᏫᏍᏓᏁᎲ ᏂᎪᎯᎸ ᎠᏆᏎᏍᏙ ᎠᎩᏍᏕᎵᏍᎪ ᎾᏍᎩ ᏯᏆᏛᏁᏗᎢ. --- “ᏓᏤᎶᎪ ᏥᏪᏂᏍᎬ ᎠᎴ ᏗᏉᏪᎶᏗᎢ. ᏄᏓᎴᏒᏮ ᎾᎿ ᏗᎩᎸᏫᏍᏓᏁᏗ ᏕᎦᏁᎶᏗᏍᎬ,” ᎠᏗᏍᎬᎢ. “ᎾᏍᎩ ᏃᏥᏪᏍᎪ ᎠᎭᏂ, ᏝᏃ ᏂᎦᏓ ᏣᎳᎩ ᎠᏂᏬᏂᏍᎩ ᏰᎬᎾᏁᎶᏗ.’ ᎠᏥᏁᎸ ᎨᏐ ᎾᏍᎩ ᎢᎬᏩᏛᏗ ᏥᎨᏐ, ᎠᏉᎦᏳ. ᎢᏳᏃ ᏯᎾᎵᏏᎾᎲᏍᏗ, ᎠᏉᎯᏳ ᎾᏍᏊ ᏱᏓᎾᏁᎶᏗ ᎾᏍᏊ, ᎠᏎᏃ Ꮭ ᎠᎯᏓ ᏱᎩ.” --- ᏣᎳᎩ ᎠᎾᏁᎶᏗᏍᎩ ᎤᎾᏙᏢᎯ ᎾᏍᎩ ᏣᎳᎩ ᎦᏬᏂᎯᏍᏗ ᎠᏂᎦᏘᏯ ᎠᏁᎳ-- ᎾᏍᎩ ᎤᎾᏓᏈᎦ ᎠᏎ ᎯᎦᏍᎪ ᏯᏂ ᏣᎳᎩ ᎠᏂᏬᏂᏍᎩ ᎾᏍᎩ ᎾᎥ ᏗᏍᎦᏚᎩ ᏂᏙᏓᏳᎾᏂᎩᏓ ᏌᏊ ᎢᏳᏩᎪᏗ ᏏᏅᏓ ᏓᎾᏠᏍᎪ ᎾᎿ ᏓᎵᏆ ᏗᎧᏃᎮᏗ ᏣᎳᎩ ᏗᎧᏁᎢᏍᏗ, ᏗᏁᎸᏙᏗ ᏲᏁᎦ ᏗᎪᏪᎳ ᎾᎿ ᏣᎳᎩ ᎢᏗᎬᏗᎢ ᎠᎴ ᏙᏣᏓᏩᏛᎯᏙᎰᎢ. ᎠᎴᏗᏍᏊ ᎯᎠ ᏣᎳᎩ ᎦᏬᏂᎯᏍᏗ ᎠᏂᎦᏘᏯ ᎤᎾᏓᏈᎬ ᎠᏁᎳ ᎾᏍᎩ ᎤᏔᎾ ᎤᎾᏓᏈᎬ ᏣᎳᎩ ᎠᏂᏬᏂᏍᎩ ᎾᎿ ᏣᎳᎩ ᎤᏪᏘ ᎠᏁᎭ ᎠᏂᏣᎳᎩ. --- Ross ᎤᏛᏅ ᎾᏍᎩ ᏭᎪᏛ ᎠᎵᎮᎵᏍᏗ ᎨᏒ ᎾᏍᎩ ᏗᏁᎸᏙᏗ ᏧᏪᏘ ᏧᏃᏪᎳᏅ ᏣᎳᎩᎭ. ᎢᎦᏓᏃ ᎾᏍᎩ ᏔᎳᏏ ᎾᎿ Gilcrease Museum. ᎢᏴᏓᎭ ᏱᏓᏁᎶᏔᏂ ᏧᏪᏘ ᏗᎪᏪᎳᏅ ᎢᎦᏓ ᏙᏥᏩᏘᏍᎪ ᏣᎳᎩ ᏗᎧᏁᎢᏍᏗ Ꮭ ᏱᏙᎬᏔᏃ. Ross ᎤᏛᏅ ᎾᎿ ᎠᎾᏁᎶᏗᏍᎩ ᎤᎾᏙᏢᏒ ᎠᎾᎴᏂ ᏓᏅᏗᏍᎬ ᎯᎠ ᏦᎩᏲᏎᎸ ᏗᎧᏁᎢᏍᏗ, ᎠᎴ ᏙᏥᏩᏘᏍᎪ ᏗᎧᏁᎢᏍᏗ ᎾᏍᎩ ᏣᎳᎩ ᎠᏂᏬᏂᏍᎩ ᎠᏂᏘᏯ ᏧᏃᏢᎯᏐᏗ. --- “ᏙᏥᏩᏘᏍᎪ ᏧᎪᏓ ᏚᎾᏙᎥ, ᏕᎦᏚᎲ, ᎠᎴ ᏗᏍᎦᏚᎩ. ᎾᎿ ᏦᎩᎦᏴᎵᎨ ᏧᏅᏔᏅ ᏗᎧᏁᎢᏍᏗ ᎠᎴ ᏙᎦᎷᎦ,” ᎠᏗᏍᎬᎢ --- Ross ᏚᎸᏫᏍᏓᏁᎲ ᏕᎦᏂᏙᎰ ᏧᏪᏘ ᏗᎪᏪᎳᏅ ᎾᏍᎩ ᎠᏎ ᏍᎪᎯᏧᏈ ᎢᏧᏕᏘᏴᏓ ᎨᏐ ᎾᎿ ᎾᏝᎬ ᎤᎾᏄᎪᏨ ᎬᏗᏍᎪ ᏚᎸᏫᏍᏓᏁᎲ. ᎾᎿ ᎠᎾᏁᎶᏗᏍᎩ ᏓᏅᏗᏍᎪ ᏒᎦᏔ ᏧᎾᏟᏃᎮᏗ, ᎠᎴ ᏗᎪᏪᎶᏙᏗ ᎠᎴ ᎠᏍᏆᏂᎪᏗᏍᎩ ᎾᏍᎩ ᏣᎳᎩ ᏗᎪᏪᎶᏙᏗ ᏗᎪᏪᎳ. --- ᎤᏛᏅ ᎾᎿ ᏧᏂᎸᏫᏍᏓᏁᎯ ᏓᏅᏗᏍᎪ ᏗᎪᏪᎶᏙᏗ ᎪᏪᎵ ᏓᎾᏓᏅᏁᎲ ᎾᎿ ᏣᎳᎩ ᏗᎪᏪᎶᏙᏗ ᎪᏢᎯ ᎠᎴ ᎠᏂᏐᎢ ᎤᏠᏯ ᏧᏂᎭ ᎠᏍᏆᏂᎪᏗᏍᎩ. --- “ᏙᎯᏳ ᎣᏍᏓ. ᎾᏍᎩᎾ ᏫᏗᎦᏛᎢ ᎢᎬᏙᏗ ᎠᏉᎯᏳᎢ,” ᎤᏛᏅᎢ. --- ᎣᏣᏟᏂᎬᏁᎰ ᎣᎦᎵᏏᏅᏙᏗ ᎤᏛᎯᏍᏗ ᏣᎳᎩ ᎦᏬᏂᎯᏍᏗ, --- ᎾᏍᎩᎾ ᎠᎵᏏᏅᏙᏗ ᏴᏓᎭ Ꮟ Ꮭ ᎣᏍᏓ ᏱᏂᎬᏫᏍᏙ. Ross ᎠᏗᏍᎬ ᎾᎿ ᎯᎠ ᏣᏁᎲ ᎾᏍᎩ ᎤᏅᏌ ᎬᏩᏂᏬᏂᎯᏍᏗ ᏣᎳᎩ ᎾᎿ ᏂᏓᏙᏓᏈᏒ ᎤᏂᏬᏂᎯᏍᏗ. --- ᎤᏛᏅᏃ ᎯᎠ ᏧᎾᏛᏒ ᎤᎾᏕᎶᏆ ᏣᎳᎩ ᏧᏂᎦᏴᎵᎨᎢ. ᎠᏂᏣᎳᎩ ᎣᏂ ᏧᎾᏛᏒ Ꮭ ᏳᎾᏕᎶᏆᎡ ᏳᏍᏗ ᏂᏗᎦᎵᏍᏙᏗᏍᎬ Ꮭ ᏯᏅᏔ, ᎠᎴ ᎠᏂᏐᎢ ᎣᏂ ᏥᏛᎾᎢ ᎾᏍᎩ ᏣᎳᎩ ᏧᎾᏕᎶᏆᏍᏗ ᏗᎾᏓᎴᎲᏍᎨᏍᏗ. “ᎤᎪᏓ ᎾᎿ ᏍᎪᎯᏧᏈ ᏯᏂ ᎠᎾᏕᎶᏆᎠ ᏣᎳᎩ ᎦᏬᏂᎯᏍᏗ. ᎢᎦ ᎣᏍᏓ ᎨᏐ ᏳᏙᏥᏩᏛᎯᏙᎵ ᏧᎾᏕᎶᏆᏍᏗ, ᎠᎴ ᎤᎪᏙ ᎾᏍᎩ ᏃᏣᏛᏁᎰᎢ. ᏣᎳᎩᎭ ᏗᏟᏃᎮᏙᏗ ᏗᏂᏲᏟ ᎢᎦ ᎣᏍᏓ ᎨᏐᎢ,” ᎤᏛᏅᎢ --- ᎤᏛᏅ ᎯᏍᎩ ᎾᏕᏘᏯ ᏥᎨᏒ Ꮭ ᎡᎵ ᏱᎨᏎᎢ ᏅᏗᏍᎵᏍᏙᏗ ᎾᎿ ᎢᏧᎳᎭ ᏧᎾᏛᏒ ᎠᏂᏬᏂᎭ ᏣᎳᎩ. ᎤᏛᏅ ᎤᏬᎯᏳᏐ ᎾᎿ ᏧᎾᏓᎦᏴᎵᎨ ᎤᎵᏍᎨᏓ ᏄᏅᏃ ᏗᏂᏲᏟ ᎤᎾᏕᎶᏆᏍᏗ ᏣᎳᎩ ᎦᏬᏂᎯᏍᏗ. --- “ᎢᏲᎦᏛᏗ ᎨᏒ ᎾᏍᎩ ᏓᏤᏟ ᎾᎿ ᏣᎳᎩ ᎦᏬᏂᎯᏍᏗ,” ᎤᏛᏅ. “ᎢᏳᏃ ᏱᏂᎦᏯᎢ ᎾᎿ ᏣᎳᎩᎭ ᏧᎾᏕᎶᏆᏍᏗ. ᏙᎯᏳ Ꮭ ᎠᏓᏅᏖᏗ ᏱᎩ ᏣᎳᎩ ᏙᎯ ᏳᎵᏍᏙᏗ. ᎤᏂᎪᏓ ᎠᏂᏴᏫ ᎢᎩᏬᏂᎯᏍᏗ ᎠᎵᏛᏗ ᎠᎾᏗᏍᎪ, ᎠᏎᏃ ᏗᏂᏲᏟ ᎨᎩᏃᎯᏎᎰ ᎠᎾᏓᏕᏲᎲᏍᎪᎢ, ᎢᏳᏃ ᏱᏗᎨᏲᎾ, ᏯᎾᏕᎶᏆ.”

--- ---
09/14/2011 06:52 AM
ᏓᎵᏆ, ᎣᎦᎵᎰᎻ.-- ᎤᏴᏢᎢ ᎠᎴ ᏗᎧᎸᎬᎢ ᏩᎦᎸᎳᏗᏴ ᏧᎾᏕᎶᏆᏍᏗ ᏗᎾᏕᎶᏆᏍᎩ ᎤᏂᎭ ᎤᎾᏕᎶᏆᏍᏗ ᎾᏍᎩ ᏄᎵᏍᏓᏅᏒ ᏣᎳᎩ ᎦᏬᏂᎯᏍᏗ ᎾᏍᎩᎾ ᎣᏬᏰᏂ ᎬᏗ ᎪᏪᎳᏅ ᎾᎿ ᏚᏃᏴᎬᎢ ᎪᎯᎦ ᎢᏤ ᎠᏂᎦᏙᎲᏍᎦ ᎾᎿ ᎯᎠ ᏧᎾᏕᎶᏆᏍᏗ ᏱᏚᎾᏕᎶᏆᎢ. --- “ᎾᏍᎩᎾ ᏓᎾᏕᎶᏆᏍᎬ ᎬᏂᎨᏒ ᎾᏅᏁ ᏂᏧᎵᏍᏔᏅᏍᏔᏅ ᎾᎿ ᏣᎳᎩ ᎪᏪᎶᏙᏗ,” ᎠᏗᏍᎬ ᏔᎵᏁ ᎦᏙᎩ ᏗᏕᏲᎲᏍᎩ Joseph Erb. “ ᎾᎿ ᎣᏬᏰᏂ ᎬᏔᏅ ᎪᏪᎳᏅ, ᎾᏍᎩᎾ ᏗᏐᏅᏗᏍᎩ ᎤᎧᏛ, ᎠᎴ ᎾᏍᎩᎾ ᎦᎬᏙᏗ ᏭᏂᎪᏛ ᎤᏂᎪᎵᏰᏗ; ᏫᎩᎢ, ᏆᎩ, ᎫᎦᎵ ᎠᏯᏍᏙᏗ ᎠᎴ ᏚᏓᎴᎾᎥ ᏗᎪᏪᎶᏙᏗ ᎠᎴ ᎡᎵᏊ ᏂᎦᎵᏍᏗᏍᎬ ᎾᎿ ᎬᎾᏕᎾ ᎬᏩᏅᏙᏗ ᎾᎿ ᏣᎳᎩ ᏗᎪᏪᎶᏙᏗ. ᎤᎪᏛᏃ ᏗᏐᎢ ᏓᎾᏕᎶᏆᏍᎬ ᎠᎾᎦᏎᏍᏗᏍᎪ ᎦᏬᏂᎯᏍᏗ; ᎠᏯᏃ ᎣᏣᎦᏎᏍᏗᏍᎪ ᎦᎬᏙᏗ ᎾᎿ ᏗᏏᎳᏕᏫᏒᎢ, ᏖᎦᏏ ᎪᏪᎶᏙᏗ ᎠᎴ ᎾᎠᎩ ᎢᏳᏍᏗ.” --- ᎯᎢᏃ ᏓᎾᏕᎶᏆᏍᎬ ᎾᏍᎩ ᏗᏕᏲᎲᏍᎩ ᏣᎳᎩᎯ ᎨᎳ Roy Boney Jr. --- Erb ᎠᎴ Boney ᎢᏧᎳ ᏚᏂᎸᏫᏍᏓᏁ ᏣᎳᎩ ᎠᏰᎵ ᎤᎾᏕᎶᏆᏍᏗ ᎤᎾᏙᏢᏒ ᎠᎴ ᎾᏍᎩ ᎦᏬᏂᎯᏍᏗ ᎢᏤ ᎠᎦᏙᎯᎲᏍᏗ ᎨᏒᎢ. --- ᎯᎢᎾ ᎠᏑᏰᏍᏗ ᏗᏕᎶᏆᏍᏗ ᎤᏓᎴᏅᎲ ᎯᎠ ᎪᎦ ᎠᎴ ᎠᏎᏍᏕᏍᏗ ᎦᏪᏂᎯᏍᏗ ᎠᏑᏰᏍᏗ ᎠᎾᏓᏁᎲ ᎠᎴ ᎢᏤ ᎠᎦᏙᎲᏍᏗ ᎠᏑᏰᏍᏗ ᎤᎾᏓᏁᏗ. --- ᎯᎢᎾ ᎠᏓᏅᏖᎸ ᏗᏕᎶᏆᏍᏗ ᎤᏙᏢᏅ ᎾᎿ Boney, Erb. ᎠᎴ Dr. Leslie Hannah, ᎧᏁᏥᏙ ᎾᎿ ᏗᏣᏣᎳᎩ ᏓᎾᎦᏎᏍᏗᏍᎬ ᎠᎴ ᎦᏬᏂᎯᏍᏗ ᎤᎾᏙᏢᎯ ᎠᎢᏒ ᎾᎿ NSU, ᎠᏂᏃᎮᏍᎬ Boney ᎠᎴ Erb’s ᎣᏂ ᎠᏎᎸ ᏚᏂᎸᏫᏍᏓᏁᎸ, ᎾᏍᎩᎾ ᏓᏃᏢᏍᎬ ᎫᎦᎵ ᏓᏟᎶᏍᏛ ᎾᎿ ᎠᏂᏣᎳᎩᎢ. --- “…. ᎤᎾᏛᏅ ‘ᏙᎯᏳᎧ ᎣᏍᏓ ᏱᎩ ᏗᎬᏲᏗ ᏗᎾᏕᎶᏆᏍᎩ ᎯᎠ ᏳᎾᏛᏗᎢ.’ ᎠᎴ ᎾᏍᎩ ᎢᎦᏪᏓ ᎨᏒ ᏓᏳᏓᎴᏅ ᎯᎠ ᎡᎵᏊ ᏗᎬᏩᎾᏕᎶᏆᏍᏗ ᏄᎵᏍᏔᏅᎢ,” ᎤᏛᏅ Hannah. --- ᏗᎾᏕᎶᏆᏍᎩ ᎾᎿ ᏣᎳᎩ ᎦᏬᏂᎯᏍᏗ ᎢᏤ ᎠᎦᏙᎢᎲᏍᏗ ᏗᎾᏕᎶᏆᏍᎩ ᎤᏓᎴᏅᎲ ᎢᎬᏱ ᎤᎾᎴᏅᏙᏗ ᏧᎾᏕᎶᏆᏍᏗ ᎾᎿ ᏣᎳᎩ ᎪᏪᎶᏙᏗ ᎤᏓᏁᏟᏴᏒ ᎾᎿ ᏗᎩᎶᏒᎢ ᎠᏃᏪᎵᏍᎩ ᎠᎴ ᏗᏐᏅᏍᏙᏗ ᎾᏍᏊ. ᎾᎿᏃ ᏓᎾᏕᎶᏆᏍᎬ ᎠᎾᏕᎶᏆᏍᎪ ᏃᏊ ᎤᏅᏔᏅᏙᏗ ᏓᏃᏪᎵᏍᎬᎢ ᎠᏍᏕᎵᏍᎪ ᏣᎳᎩ ᎦᏬᏂᎯᏍᏗ, ᎢᏳᏍᏗᏓᏂ ᎤᎧᏛ ᎪᏪᎵ ᎠᎴ ᎫᎦᎵ. --- “ᏝᏃ ᏙᎯᏳ ᎾᎿᏴ ᏬᎩᏱᎶᏢ ᏱᎩ ᎠᏎᏍᎩᏂ ᏓᏲᏍᏗᎪᎵᏰ ᎢᏯᏛᏗ ᎠᏯᏍᏗ ᎫᎦᎵ, ᎦᏁᏟᏴᏍᏗ ᏗᎦᏬᏂᎯᏍᏗ, ᎢᎬᏁᏗ ᎥᏓᏅᏖᏍᎬ ᎠᏩᏛᏗ ᎾᎿᎾ ᎨᏒᎢ, ᎯᎢᏃ ᎦᏓᎦ ᎾᏍᎩ ᎠᎦᏙᎲᏍᏗ ᎠᏍᏆᏂᎪᏗᏍᎩ ᎠᏂᎩᏍᏙᏗ ᏂᎦᎵᏍᏔᏂᏙᎲ ᎾᎿ ᏣᎳᎩ ᎢᎬᏗ,” ᎠᏗᏍᎬ Erb. --- ᎾᎠᎩ ᏙᎩᏃᏣᎳᏅ ᎯᎠ ᏧᎾᏕᎶᏆᏍᏗ ᎾᎿ ᎣᏥᏁᎬᏮ ᎾᏍᎩᎾ NSU ᏍᎦᏚᎩ ᎾᏍᎩᎾ ᎢᏤ ᎠᎴᏅᏓ ᏧᎾᏕᎶᏆᏍᏗ ᎨᏒᎢ. ᏃᏊ ᎦᎵᏉᎩ ᏗᎾᏕᎶᏆᏍᎩ ᎠᏂᏯ ᎤᎾᎴᏅᏓ ᎾᎿ ᎤᎳᎪᎲᏍᏗ ᏓᎾᏕᎶᏆᏍᎬᎢ. --- “ᎠᎩᎪᎲ ᎯᎠ ᎢᏤ ᏗᏕᎶᏆᏍᏗ ᏧᏂᏍᏚᎢᏒ ᎾᏍᎩᏊ ᎤᎵᏍᏚᎢᏒ ᎤᎪᏛ ᎠᏕᎶᏆᏍᏗ ᎾᏍᎩᎾ ᎦᏬᏂᎯᏍᏗ, ᎠᎴ ᎠᏯ ᎠᏆᏚᎵ ᎣᏍᏓ ᎠᎩᎪᎵᏰᏗ ᏗᏣᎳᎩ ᏕᎪᏪᎸ Ꮎ ᏲᏁᎦ ᏕᎪᏪᎸ ᏫᏂᏗᎦᎦᏂᎲᎾ, ᎠᎴ ᎠᏆᏓᏅᏖᎸ ᎯᎠ ᎡᎵᏊ ᎬᎩᏍᏕᎸᏗ ᎨᏒᎢ,” ᎠᏗᏍᎬ Brooke Hudson, NSU ᎢᎬᏱ ᎦᏙᎩ ᏣᎳᎩ ᎠᏔᏄᏥ ᎢᏳᎵᏍᏔᏅᎢ. “ᏝᏃ ᏙᎯᏳ ᎾᏍᎩᏊ ᎢᎦ ᏱᏓᏳᏍᏕᎸ ᎾᏍᎩᏍᎩᏂ ᎠᏂᏐᎢ ᎾᏍᎩᎾ ᎤᏂᎪᏗ ᏚᏁᏅᏒ ᎠᏂᏅ ᏗᎬᏩᎾᏕᎶᏆᏍᏗ ᎾᎿ ᎠᎦᏙᎲᏍᏗ ᎠᏍᏆᏂᎪᏗᏍᎩ ᏱᏚᏂᎭ. --- “ᎤᎪᏛ ᎠᏆᏚᎵ ᎤᎾᏅᏗ ᎢᏳᎵᏍᏙᏗ ᎾᎿ ᏣᎳᎩ ᎦᏬᏂᎯᏍᏗ ᎠᎴ ᏗᎪᏪᎶᏙᏗ ᏂᎪᎯᎸ ᎢᏳᏍᏗ ᏗᎦᎬᏙᏗ ᎨᏒᎢ.” --- ᎾᏍᎩᎾ ᎯᎠ ᏓᎾᏕᏲᎲᏍᎦ NSU ᎠᏂᎨᏳᏣ ᎤᏂᏴᏍᏗ ᏄᎵᏍᏔᏅ, ᎾᏍᎩ ᎤᎾᏁᏍᎨᎲ ᏁᎳᏚ ᎢᏍᎪᎯᏧᏈ ᏐᏁᎳᏍᎪᎯ ᎤᏕᏘᏴᏌᏗᏒᎢ, ᎠᎴ ᎾᎿ ᏣᏓᏁᎳ ᎤᎪᏓ ᎾᏃ ᏧᎾᏕᎶᏆᏍᏗ ᎨᏒ, ᎤᏛᏅ Hannah. --- “ᎠᎩᏴᏟ ᎾᎿ ᏓᎾᏕᏲᎲᏍᎬ ᎠᏆᏛᏓᏍᏔᏂ ᎾᎿ ᏓᎾᏕᏲᎲᏍᎬ ᎾᏍᎾ ᎢᏤ ᎠᎦᏙᎲᏍᏗ ᏂᎦᎥ ᎤᏁᏉᏨᏒ ᎾᏍᎩ ᏗᎪᏪᎶᏗ ᎠᎴ Ꮟ ᎠᎪᎯᎸ ᎾᎿ ink ᏥᏛᏗᏍᎬ, ᎠᎴ ᎢᏗᎪᏩᏘᏍᎪ ᏗᎩᎶᏒ ᎯᎠ ᎠᏓᏁᎸ ᏥᏗᏯᎠ ᎾᎿ ᎠᏂᎨᏳᏣ ᏧᎾᏕᎶᏆᏍᏗ ᏄᎵᏍᏔᏅ,” ᎠᏗᏍᎬ Hannah. “ᎾᏍᎩ ᏍᎪᎯᏧᏈ ᏑᏓᎵᏍᎪ ᎾᏕᏘᏯ ᏥᎨᏒ ᎾᏍᎩᎾ ᎪᏪᎶᏔᏂᏓᏍᏗ ᎾᏍᎩ ᎤᎩᏓᏟ, ᎠᎴ ᏗᎪᏪᎶᏗ ᎨᏒ, ᎠᎴ ᏃᏊ ᏥᎩ ᏕᏓᏕᏲᎲᏍᎬ ᎾᏍᎩ ᏃᏊ ᎢᏤ ᎦᎾᏄᎪᎬ ᎾᎿ ᏔᎵᏍᎪ ᏌᏊ ᎢᏯᎦᏴᎵ ᎤᏕᏘᏴᏌᏗᏒ ᎾᎿ ᎯᎠ ᎠᏓᏁᎸᎢ.” --- Hannah ᎤᏛᏅ ᎯᎠ ᏓᎾᏕᎶᏆᏍᎬ ᎤᎪᏓ ᎤᏁᏉᏣ ᎤᎵᏍᎨᏓ ᎨᏒ ᏝᏙ ᎠᎭᏂᏊ ᏗᎾᏓᎶᏆᏍᎩ ᎤᏅᏌ ᎾᏍᎩᏍᎩ ᎤᏣᏘᎾ ᏍᏆᏂᏯ ᎬᏗᏍᎩ ᏯᏛᎾ Wales, the United Kingdom, ᎠᎴ China. --- “ᎬᏂᎨᏒ ᏂᎦᎵᏍᏗ, ᏝᏙ ᎠᎭᎾᏆ ᎦᏚᎲ ᎤᏩᏌ, Ꮭ ᏣᎳᎩ ᏍᎦᏚᎩ ᎤᏩᏌ, ᎡᎶᎯ ᏂᎬᎾᏛᎢ,” ᎠᏗᏍᎬᎢ. “ ᎡᎶᎯ ᏂᎬᎾᏛ ᎬᏩᎾᏛᎪᏗ ᏂᏗᎦᎵᏍᏙᏗ ᎢᏤ ᎦᎾᏄᎪᎬ ᎢᏤ ᏗᏕᎶᏆᏍᏙᏗ, ᎬᏂᎨᏒ ᏫᏂᎬᏁ ᎡᎶᎯ ᎾᎿ ᎢᎩᏬᏂᎯᏍᏗ ᎠᎢᏒ ᎠᎴ ᏙᎯ ᎠᎴ ᎧᏁᏉᎬ ᎠᎭᏂ ᎠᏂᎨᏳᏣ ᏧᎾᏕᎶᏆᏍᏗ ᏄᎵᏍᏔᏅ. ᎯᎢᎾ ᏣᎳᎩ ᎦᏬᏂᎯᏍᏗ ᎤᏓᎴᏅᎲ ᎠᎵᏏᏅᏙᏗ ᎠᎴ ᎡᎶᎯ ᏂᎬᎾᏛ ᎢᏓᏗᎦᎴᏯᎢ ᏃᏊ.”

--- ---
08/31/2011 06:59 AM
ᏓᎵᏆ, ᎣᎦᎵᎰᎻ.--- ᏓᎵᏆ ᎦᏁᎳ Sidney Kimble ᎠᏥᏍᏚᎳᏅ ᏣᎳᎩ ᎠᏔ ᎾᎿ ᏔᎵ ᏯᎦᏴᎵ ᏌᏚ ᎠᎴ ᏔᎳᏚ ᏚᏕᏘᏴᏌᏗᏒ ᎾᎿ ᏣᎳᎩ ᎠᏔ ᎠᎾᏙᎩᏯᏍᎬᎢ ᎦᎶᏂ ᏔᎵᏍᎪ ᎦᎵᏉᎩᏁ ᎾᎿ ᏧᏂᎳᏫᏍᏗ ᎤᏅᏏᏅᏯ ᏧᎾᏓᏟᏐᏗ ᏧᏂᎳᏫᏍᏗ ᏓᎵᏆ. ᎯᎢᏃ ᎢᏤ ᏣᎳᎩ ᎠᏔ, ᎯᎢᏃ ᏛᏂᎨᏌ ᏑᏕᏘᏴᏓ ᎾᎿ ᎠᏂᎳᏍᏓᏢ ᏣᎳᎩ ᎠᏰᎵ ᎬᏂᎨᏒ ᎢᎬᏁᎯ. --- “ᏳᎾᏓᏑᏰᏏ ᎤᎵᎮᎵᏍᏗ, ᎦᎵᎡᎵᎬ Ꮭ ᏱᎦᏥᏃᎲᎵ ᎢᎦ ᎦᎵᎡᎵᎬᎢ, ᎠᏗᏍᎬ Kimble. “Ꮭ ᏯᏆᏅᏔ ᏯᎩᏪᏍᏗ ᎬᏂᎨᏒ ᎢᎬᏮᏅᏗ ᎨᏒ ᎾᎿ ᏣᎳᎩ ᎠᏰᎵ ᎰᏩ ᎠᏂᏰᎸᏍᎬ ᎾᏍᎩ ᎯᎠ ᏣᎳᎩ ᎦᏔ ᏯᏆᎵᏍᏙᏗᎢ.” --- Kimble ᏐᏁᎳᏚ ᎢᏳᏕᏘᏴᏓ, ᏍᎪᎯᏁ ᏗᎦᏂᏙᎯ ᎾᎿ ᎤᏴᏢᎧᎸᎬ ᎢᏗᏢ ᏩᎦᎸᎳᏗᏴ ᏧᎾᏕᎶᏆᏍᏗ ᎾᎿ ᏓᎵᏆ, ᎠᎴ ᎯᎠ ᎤᎾᎢ ᎢᏳᎵᏍᏙᏗ ᎤᏚᎵ psychology. --- “ᏂᎪᎯᎸ ᎤᎵᏍᎬᏗ ᎾᏆᎵᏍᏓᏁᎲ, ᎤᏟᏂᎩᏓ ᎾᏆᎵᏍᏓᏁᎲ ᎦᏥᏍᏕᎸᏗ ᎾᎿ ᎤᏂᏂᎬᎦ,” ᎤᏛᏅ. “ᎢᎦ ᎤᎵᏍᎨᏗ ᎾᏍᎩ ᎠᏔᏄᏣ ᎾᏍᎩ ᎢᏳᏍᏗ ᎤᏓᏅᏖᏗ ᎠᎴᏗᏍᏆ ᎤᎪᏛ ᎢᏳᏕᏘᏴᏓ ᎠᏴᏫ.” --- ᏚᎳᏏᏛᏃ ᎯᎠ ᎠᏙᎩᏯᏍᎬ “ᎤᎵᏍᎨᏗᏴ ᎾᎿ ᏍᎦᏚᎩ ᏗᏓᏅᏖᏗ ᎨᏒᎢ.” --- ᎯᎢᏃ ᏄᏪᏒ ᎯᎢᎾ ᏧᎦᏓᏒᏂ ᎡᎵᏊ ᎢᎦᎦᏥᏁᏗ ᎨᏎᏍᏗ ᏍᎦᏚᎩ ᎠᎴ ᎠᏂᎳᏍᏓᏢᎢ. --- “ᏓᏊᎪᏛ ᎾᎿ ᎦᏥᏍᏕᎸᏗ ᏝᏃ ᏧᏔᎾᏊ ᎤᏩᏌ ᏗᏍᎦᏚᎩ, ᎾᏍᏊᏍᎩᏂ ᏧᏍᏗᏍᎦᏚᎩ ᎠᎴ ᎦᏥᏁᏗ ᏗᏂᏲᏟ ᎤᏂᎪᏩᏛᏗ ᎾᏍᎩ ᎤᏠᏯ ᎢᎬᏩᎾᏛᏗ ᎨᏒ ᎢᏳᏍᏗ ᎠᎾᏓᏅᏖᏍᎬ ᎾᏍᎩᏯ ᎠᏯ,” ᎠᏗᏍᎬᎢ. --- KimbleᏃ ᏧᎦᏴᎵᎨ Erb ᎠᎴ Edna KimbleᎢ. --- ᎾᎿᏃ ᎦᎸᎳᏗ ᏗᏂᏂᏙ ᏧᎾᏕᎶᏆᏍᏗ ᏥᏓᏕᎶᏆᏍᎬ ᏂᎪᎯᎸ ᎤᎵᏠᏯᏍᏛ ᎠᎴ ᎨᎳᏗᏙᎲ ᏚᎾᏓᏡᎬ ᎠᎴ ᏗᏓᏘᏂᏙ ᎢᏳᏛᏁᏗ ᎤᏪᎲᎢ. ᎤᎬᏫᏳᎯ ᎨᏒ ᎾᎿ ᏔᎳᏚᏏᏁ ᏥᏕᎦᏂᏙᎲᎢ, ᎨᎳ ᎨᏒ ᎾᎿ ᏂᎬᎾᏛ ᎨᏥᎸᏉᏓ ᎤᎾᏓᏡᎬ, ᎨᎳ ᎨᏒ ᏣᎳᎩ ᎤᎾᏓᏡᎬ ᎠᎴ ᎠᎦᏑᏰᏒ ᎾᎿ ᎦᎪ ᎦᎢ ᎾᎿ ᎠᏁᎯᏯ ᎠᎹᏰᏟ ᏗᎾᏕᎶᏆᏍᎩ. --- Kimble ᎠᎦᏟᏯ ᎨᏒ ᎾᎿ ᏍᏆᏞᏍᏗ ᏓᎾᏁᎶᎲᏍᎬ ᎠᎴ ᏣᎾᏓᎵᏍᎪᎸᏗᏍᎪ ᏧᏂᎸᏫᏍᏓᏁᏗ ᎾᎿᏂ ᏍᎦᏚᎩ. --- “ᎢᎸᏢ ᎭᎴᏂᏙᎲ ᎨᎶ ᎪᎱᏍᏗ ᏣᏁᎳ ᎾᏍᎩᏃ ᎤᎵᏍᎨᏓ ᎨᏐ ᎥᏣᏓᏁᏗᎢ. ᎾᏍᎩᏃ ᏍᎦᏚᎩ,” ᎤᏛᏅᎢ. “ᏄᏍᏛ ᎪᎵᎬ ᎾᎿ ᏍᎦᏚᎩ ᎾᏍᎩ ᏂᎪᎯᎸ ᎠᏛᏅᎢᏍᏗ ᏳᎵᏍᏙᏗ ᎠᏍᏕᎸᏗ ᎩᎶ ᎤᏂᎬᎬᎢ.” --- Kimble ᎠᎴ ᎯᏍᎩ ᎤᏂ ᎠᏂᏐᎢ ᎤᎾᏓᎪᎾᏛᏔᏅ ᏚᏄᎪᏔᏅ ᎾᎿ ᎤᎾᏅᏔᏂ ᎠᏂᏅᎢ ᎢᎸᏍᎩ ᏳᏓᎴᎢ, ᎠᏠᏯᏍᏗ ᎠᏛᏛᎮᏢᏗ ᎨᎶ, ᎢᏳᏍᏗ ᏚᎾᎳᏏᏛ, ᏂᏧᎾᏛᏁᎸᏍᏔᏅ, ᏚᎾᏓᏟᏌᎲ ᎢᏳᏛᏁᎵᏓᏍᏗᎢ, ᎠᏂᎳᏍᏓᏢ ᎤᏅᏛ ᎠᎴ ᏄᏍᏛ ᏂᎦᎵᏍᏗᏍᎬ ᏣᎳᎩ ᎦᏬᏂᎯᏍᏗ. --- ᎾᎿᏃ ᏣᎳᎩ ᎠᏰᎵ ᏧᎾᏓᏛᎪᏙᏗ, Kimble ᎬᏂᎨᏒ ᏄᏩᏁᎸ ᎯᎠ ᏗᎬᏩᏓᏘᏅᏍᏗ ᎨᏒ ᎾᎿ ᎠᏓᎪᎾᏗᏍᎬ ᎤᏬᏂᏒ ᏣᎳᎩ ᏄᏓᏅᎯᏒ ᎤᏬᏂᏒ, ᎤᏓᏅᏛᏃ ᏍᎦᏚᎩ ᏚᏙᏢᏒ ᎢᎬᏩᏛᏗ ᎧᏃᎮᏍᎬ ᎠᎴ ᎤᏃᎮᎸ ᏚᏃᎯᏎᎸ ᎠᏂᏴᏫ ᎢᎬᏗ ᎠᏁᎸᏗ ᎪᏢᏗ ᏎᎷ ᎤᏙᎭᏄᎳᏅ ᎬᏗ ᎠᎴ ᎤᏬᏢᏅᎢ. --- Kimble ᏙᏛᎩᏏ ᏦᎢ ᏯᎦᏴᎵ ᏧᏕᎶᏆᏍᏙᏗ ᎠᎴ ᏛᏂᎩᏌ ᎾᏍᎩ ᎣᏍᏓ ᏙᏓᏳᎸᏫᏍᏓᏁᎵ ᎠᎴ ᎠᏥᏅᏌ ᎤᏃᎮᏗ ᎠᏰᎵ ᏚᏙᏢᏒ ᎠᎾᏓᏅᏖᎵᏙᎯ, ᏂᏧᎵᏍᏔᏅᏍᏔᏅ, ᎦᏬᏂᎯᏍᏗ ᎠᎴ ᎢᏳᎾᏛᏁᎵᏓᏍᏗ ᎠᏂᏣᎳᎩ ᎠᏂᏴᏫ, ᏂᏓᏳᏓᎴᏅ ᏣᎳᎩ ᎠᏰᎵ ᏗᎾᏓᏛᎪᏗᏍᎩ. --- Jamie Dry, ᏔᎵᏍᎪ ᏌᏊ ᎢᏳᏕᏘᏴᏓ, ᎾᎿ ᎧᎶᏇᏗ ᎡᎯ ᎠᎦᏑᏰᏒ ᎢᎬᏱ ᎦᏙᎩ ᎠᎴ ᏔᎵ ᏯᎦᏴᎵ ᏙᏛᎩᏏ ᏧᏕᎶᏆᏍᏙᏗ. ᎤᎧᏲᏓ ᏧᎦᏴᎵᎨ Johnny ᎠᎴ Flora Dry. ᎯᎢᏃ ᏧᏕᏘᏴᏌᏓ ᏓᏍᏆᏗᎠ ᎾᎿ NSU ᏓᏕᎶᏆᏍᎬ ᎠᎴ ᏓᎦᏁᏏᏒ ᏓᏍᏆᏛ ᎾᎿ ᎠᎹᏰᎵ ᎠᏂᏴᏫᏯ ᏗᎦᏎᏍᏙᏗ. ᏚᎳᏏᏛᏃ “ᏧᏂᎳᏕᏗ ᏧᎾᏕᎶᏆᏍᏗ ᎢᏧᎳ ᏂᎦᏛᏁᎸᏍᏔᏅ ᎠᎴ ᏭᏩᎪᏛ ᏗᏕᎶᏆᏍᏗ.” --- “ᎤᎵᏍᎬᏗ ᎾᏍᎩᎾ ᎡᎯᏯ ᎠᎹᏱᎵ ᎡᎯ ᏃᏊ ᎠᎴᏂᏍᎦ ᎢᏧᎳ ᏧᎦᏙᎯᎲᏍᏗ ᎾᎿ ᎠᏴᏫᏯ ᎠᎴ ᏄᏍᏛ ᏃᏊ ᏧᏕᎶᏆᏍᏗᎢ,” ᎠᏗᏍᎬ ᎤᎧᏲᏓ. “ ᎾᏍᎩ ᏂᏗᎦᎵᏍᏙᏗᏍᎬ ᎡᎵᏊ ᎬᏩᏂᎩᏍᏗ ᎡᎶᎯ ᎠᎴ ᎣᏍᏓ ᎢᎬᏩᏛᏗ ᎢᏧᎳ ᎠᎴ ᎠᎪᎵᏍᏙᏗ Ꮟ ᎤᎯ ᎢᏳᎵᏍᏙᏗᎢ.” --- Candice Byrd, ᏔᎵᏍᎪ ᏔᎵ ᎢᏳᏕᏘᏴᏓ, ᏔᎳᏏ ᎡᎭ ᎾᏍᎩ ᏔᎵᏁ ᎦᏙᎩ ᏄᎵᏍᏔᏅ ᎠᎴ ᏙᏛᎩᏏ ᏌᏊ ᏯᎦᏴᎵ ᏧᏕᎶᏆᏍᏙᏗ. ᏧᎦᏴᎵᎨ ᎾᏍᎩ ᎯᎠ Joe Byrd ᎠᎴ Suzanne Moore. ᎾᏝᎬᏊ ᏚᏍᏆᏛ ᏓᏕᎶᏆᏍᎬ ᎾᎿ Oral Roberts University ᎾᎿ ᏔᎳᏏ ᏓᏕᎶᏆᏍᏗᏍᎬ ᎤᏁᏒ ᎯᎠ Drama Television ᎠᎴ Film. ᏚᎳᏏᏔᏅᏃ ᎾᎿ ᎠᏓᎪᎾᏗᏍᎬ ᏄᏍᏛ ᎢᎩᎲ ᎢᎦᏛᏁᎵᏓᏍᏗ.” --- “ᎯᎢᎾ ᎠᏆᏑᏰᏒ ᏅᏗᎦᎵᏍᏙᏗ ᎾᏝᎬ ᎠᏇᏙᎸ ᎦᏬᏂᎯᏍᏗ ᎤᎬᏩᏟ ᏓᏂᏬᏂᏍᎬ ᎠᎴ ᎠᏆᏕᎶᎰᏒ ᏄᎵᏍᎨᏗᏴ ᎢᎦᎵᏏᏅᏙᏗ ᎢᎩᎲ ᎢᎦᏛᏁᎵᏓᏍᏗ…… ᏙᎯᏳ ᎠᎩᎪᎲ ᎠᏯ ᎨᏒ. ᎠᏆᏓᏅᏖᎸ ᎾᎿ ᎠᎩᏬᏂᏍᏗ ᎠᏚᏓᎸᏗᏍᎬ ᎾᎿ ᏗᏆᎳᏏᏙᏗ,” ᎤᏛᏅ. --- ᎢᏳᏍᏗ ᏄᏛᏁᎸ ᎾᎿ ᏧᎦᏬᏂᏍᎬ ᎾᏍᎩ ᏣᎳᎩ ᏗᎧᏃᎩᏍᏗ ᏛᏃᎩᏒᎢ. --- Kimble ᎾᏍᎩ ᎢᎬᏱ ᎤᏬᏂᎯᏍᏗ ᏂᏓᎦᎵᏍᏔᏂ ᎾᎿ ᏣᎳᎩ ᎠᏔ ᎢᎬᏩᎵᏍᏔᏅᎢ ᎾᎿ ᎤᎵᏍᎬᏓ ᏓᏂᏬᏂᏍᎬ ᎤᏪᏘ ᏧᎾᏓᏱᎵᏓᏍᏗ ᎢᎬᏯᏗᏜ ᏚᎵᏍᏗ ᏦᎢᏁ ᎾᎿ ᎯᎦᏍᎪ ᏐᏁᎵᏁ ᎠᏂᏣᎳᎩ ᎤᎾᏕᏘᏱᏍᎬᎢ.

--- ---
08/29/2011 06:54 AM
ᏓᎵᏆ, ᎣᎦᎳᎰᎹ.- ᎢᏤ ᎥᏣᏱ ᎪᏢᏅᏔᏅ ᎦᏙᎩ ᎾᎿᎢ ᏏᏉᏯ ᎦᎸᎳᏗ ᏧᎾᏕᎶᏆᏍᏗ ᎾᎿᎢ ᎢᎬᏱᏗᏜ ᏧᎾᏕᎶᏆᏍᏗᎢ ᎤᎾᏁᏦᏗᎢ . --- ᏣᎳᎩ/Pawnee ᏗᏟᎶᏍᏔᏅᎲᏍᎩ Daniel Horsecheif ᎤᏬᏢᏁᎢ ᎢᏙᎯᏳᎯᏯ ᏌᏚ -ᏱᎳᏏᏗ ᏱᎦᏘ ᎦᏙᎩ ᎯᎠᏃ ᏄᏍᏗ ᏚᏙᎠ “Ꮎ ᎪᎷᏩᏘᏍᎩ.” ᎦᎶᏂ 24 ᎧᎸᎢ. ᎤᏂᎧᏁᎢ ᎾᎿᎢ ᏧᎾᏕᎶᏆᏍᏗᎢ ᎠᏎᏅ ᎤᏩᎬᏘᏗᏒ ᏓᎾᏠᏍᎨᏍᏗ ᎠᏂᎸᏉᏗᏍᎨᏍᏗ ᎥᏣᏱ ᎪᏢᏅᏔᏅ ᎦᏙᎩ. --- Horsecheif ᏃᏍᏊ ᏧᏬᏢᏅᎢ ᏐᏁᎵ ᏱᎳᏏᏗ ᏏᏉᏯ ᏣᎦᏟᎶᏍᏔᏅ ᎦᏙᎩ ᎥᏍᎩᏃ ᏥᎩ ᎾᎿᎢ NSU ᏧᎾᏕᎶᏆᏍᏗ ᎠᎰᏂ ᎦᏙᎦ ᎠᎴᏍᏊ SHS. ᎾᏞᎬᏫ ᏥᎨᏒ ᎤᏬᏢᏁᎢ “ᎠᏟᏂᎪᎯᏍᏗᏍᎩ” ᎠᎾᎳᏍᎦᎵᏍᎩ ᏗᏟᎶᏍᏔᏅ ᎦᏙᎩ ᎾᎿᎢ ᎦᎳᏅᏛᎢ ᏣᎳᎩ ᏂᏧᎾᏓᎴᏅᎢ ᎠᏰᎵ. --- “ᎯᎠᏃ ᏌᏊ ᏥᎩ ᎢᏙᏳᎢ ᎢᎬᏱᎢ ᎨᏒᎢ ᏏᏅ ᏗᏐᎢ ᎨᏒ, ᏏᏅ Ꮎ ᏏᏉᏲᎢ ᏥᎦᏙᎦ (2009). “ ᎾᏍᎩᏃ ᏥᎩ ᎢᏙᏳᎢ ᏩᎬᏱᏴᎢ ᎨᏒᎢ, ᎠᏎᏅ ᏳᏓᎵᎭ ᎠᏃᎯᏗᏍᎬᎢ ᏅᎩᏃ ᎢᏧᏕᏘᏴᏓ ᎾᏟᎠᎵᏙᎰᎢ,” ᎠᏗᏍᎨᎢ. --- ᎠᏩᏛᏗᏃ ᎾᎿᎢ ᎠᏗᎢ Ꮎ ᎥᏣᏱ ᎪᏢᏔᏅᎢ ᎦᏙᎩ ᎾᎿ ᎨᏒ SHS ᎠᎴ ᎤᏓᏐᏅᏅᎩᏃ ᎤᏬᎯᏕᎢ ᎤᏍᏆᏗᏍᏗᎢ “Ꮎ ᎪᎷᏩᏘᏍᎩ.” ᎾᏃ ᎥᏣᏱ ᎪᏢᏅᏔᏅᎢ ᎾᏍᎩᏃ ᎾᎩ ᏕᎨᎦᏟᎶᏍᏓ ᏂᎦᏓᏃ ᎪᎱᏍᏗ ᏄᏩᏓᎴ ᏕᎦᏗᎦ, ᎠᏗᏍᎨᎢ. ᎾᏃ ᏴᏫ ᎡᎳᏗ ᏥᎦᏅᎦ ᎾᎿᎢ ᎥᏣᏱ ᎤᏲᎢ ᏗᎧᏂᏗᎢ ᎠᎴ ᎠᏥᎸᏂᎸᎢ ᎾᏍᎩᏃ ᏓᎦᏟᎶᏍᏗᎭ ᏏᏴᏫ ᎤᏄᎸᏅᎢ ᎤᎷᎯᏍᏗᎢ ᎠᎭᏂ ᎠᏴᏫᏯᎢ ᎤᏔᎳᏔᎢ ᎾᎯᏳ ᏥᏗᎨᏥᎢᎸᏍᏗᎲᎢ ᎠᏂᎳᏍᏓᏢᎢ ᎤᎦᏅᏮ ᎠᎴ ᏗᎧᎸᎬᎢ ᎠᎹᏰᎵ ᎠᎴ ᎠᏐᏴᏫ ᎠᏥᏎᎪᎩᏓ ᎡᎲᎢ, ᎢᎧᏃᎮᏍᎬᎢ HorseChief. ᏔᎵᏁᏃ ᎡᎳᏗ ᏥᏓᎦᏟᎶᏍᏓ ᏄᏍᏛ ᎦᏛᎬᎢ ᎠᏏᏴᏫ ᏧᏄᎸᎲᏍᎪᎢ ᎠᎴ ᎠᎦᏛᎴᏏᏙᎲᎢ ᎤᏲᎢ ᎨᏒ ᏦᎢᏁᏃ ᏥᏓᎦᏟᎶᏍᏓ “ᎬᏂᎦᎵᏍᏓ ᎠᎴ ᎤᏁᎫᏥᏓ” ᎠᏁᏟᏗᏍᎬᎢ ᎠᎦᎵᏍᏚᏗᎢ ᎠᏱᎵᏒᎢ ᏓᎿᏩ ᏗᏟᎯ ᎾᏍᎩ ᏣᏟᎰᎢ ᎤᎦᏛᎴᎯᏍᏗᎢ ᎤᏲᎢ ᎨᏒᎢ --- “ᎡᎵᏊᏃ ᏯᏥᏃᎲᎵ Ꮎ ᏭᏟᏂᎬᎬᎢ, ᏬᏂᎢᏴᎢᏃ ᎠᎦᏛᎴᎯᏍᏗᎢ ᎪᎱᏍᏗ,” ᎠᏗᏍᎨᎢ. --- ᎾᏃᏍᏊ ᏦᎢᏁᎢ ᏥᏓᏟᎶᏍᏓ ᏄᏓᎴᏍᏊ ᎪᎱᏍᏗ ᎢᎦᏛᎬ ᎠᏔᏝᎣᎯᏍᏗ ᎠᎴ ᏌᏊᎭ ᏥᏓᏟᎶᏍᏓ ᏄᏍᏛᏃ ᎢᎩᎷᏤᎲᎢ ᎢᎦᏓᏅᏛ ᎾᏍᎩᏃᎢ ᏕᎦᏛᎬ, ᎠᏗᏍᎨᎢ. --- “ᎾᏃ ᏄᎬᏫᏳᏒᎢ (ᎦᎸᎳᏗ) ᏥᏓᏟᎶᏍᏓ, ᎠᏓᎵᏁᎯᏛᎢ ᎠᎴ ᎠᏍᏆᏛᎢ … ᏐᎢᏃ ᎨᏒ ᎢᎦᏛᎬ ᏂᎦᎥᎢ ᎣᏍᏓ ᏅᏛᏁᎸᎢ,” ᎠᏗᏍᎨᎢ. “ ᎯᎠᏃ ᎠᏆᏚᎵ ᎢᏳᎾᎵᏍᏓᏁᏗᎢ ᏂᎦᏓ ᎠᏁᎯᏴ ᏴᏫ. ᏂᎦᏓᏃ ᎢᏗᏍᎩᏯᎯᎨᏍᏗ ᎨᎰᎢ. ᎠᎴ ᎢᏗᏏᏴᏫᎭ ᏳᏓᎵᎭ ᎪᎱᏍᏗ ᏕᎦᏠᏏᏙᎰᎢ ᎠᎴ ᏗᎦᎵᎢ ᏗᎩᏲᎱᏎᎸᎢ,ᎠᎴ ᏗᏗᎨᏳᎯ ᏕᎩᏲᎱᏎᎳ, ᎥᏍᎩᏃ ᎠᏩᏚᎵᏍᎬᎢ ᎬᏂᎨᏒ ᎢᏯᏮᏁᏗᎢ,” --- ᎾᏍᎩᏃ ᎠᏂᎦᏛᎴᏏᏙᎲᎢ ᏄᏍᏛᏃ ᎦᏛᎬᎢ ᎡᎵᏊ ᏱᎧᏃᎮ ᏅᏬᏘ ᎠᏓᎯᎯ ᎠᎴ ᎠᏓᏴᏍᏕᏍᏗᏍᎩ ᎠᏗᏔᏍᏗ, ᎠᏓᏅᏖᏢᏍᎬᎢ ᎠᎴ ᎨᏥᏐᏅᏍᎬᎢ ᎠᎴ ᏄᏍᏛᏊ ᏴᏫ ᎠᏁᎲᎢ, ᎠᏗᏍᎨᎢ Horsechief ᎧᎬᎮᏢᏍᎬᎢ. --- “ᎤᏓᏍᏈᏍᏙᏒᎢ ᎪᎱᏍᏗ ᏕᎦᏛᎬ,” ᎠᏗᏍᎨᎢ. --- ᎾᏍᎩᏃ Ꮎ ᎥᏣᏱ ᎪᏢᏅᏔᏅᎢ ᎦᏙᎩ ᎢᎬᏱᎢ ᏯᏪᎵᏒᎢ ᎨᏒ ᏧᎾᏕᎶᏆᏍᏗᎢ ᏧᎾᏁᏟᏗᎢ ᏗᏓᏁᎸᎢ, ᎾᏍᎩᏃ Horsecheif ᎢᏳᏪᏓ ᎨᏒ ᎠᏲᏟᎨᏍᏗᏭ ᎨᏎᏍᏗ ᎥᏣᏱ ᎪᏢᏅᏔᏅᎢᎦᏙᎩ. ᎢᎸᎯᏳᏃ, ᎤᏲᏎᎴᏃ Ꮎ ᏅᎩ ᏱᎳᏏᏗ ᎥᏣᏱ ᎪᏢᏅᏔᏅᎢ ᎦᏙᎩ ᏅᏗᎦᎵᏍᏙᏗᎭ ᎤᏍᏗᎩᎢ ᎤᏪᎵᏒᎢ ᎬᏂᎨᏒ ᎢᏳᎵᏍᏙᏗ ᏄᏍᏛ ᎠᎪᏩᏘᏍᎬᎢ. --- “ᏛᎧᏂᏍᎬᎢ ᎤᏍᏗᎩᏴ ᏂᎬᏫᏍᏛᎢ, ᎠᏎᏅ ᎦᎵᎮᎵᎦ ᎥᏍᎩ ᏥᏄᎵᏍᏔᏁᎢ ᏂᏗᎦᎵᏍᏙᏗ ᎥᎲᏍᎬᎢ ᏙᏱᎢᏗᏜ ᏓᏤᏝ ᏴᎪᏩᏔ,” ᎠᏗᏍᎬᎢ. --- Horsecheif ᏛᏍᏊ ᎠᏓᏅᏖᏍᎬᎢ ᏄᎵᏍᏔᏁᎢ ᎠᏠᏛᎢ . ᎦᎵᏉᎩᏃ ᏧᏅᏏᏯ ᏄᎵᏍᏔᏁᎢ ᏩᏠᏗᎢ ᏂᏗᎦᎵᏍᏙᏗᎭ ᎦᎵᏉᎩ ᏧᏂᏴᏫ ᎨᏒ ᏣᎳᎩᎯ ᎠᏰᎵ. ᏩᏠᏗᎢᏃ ᎡᎳᏗᏢ ᏓᏨᏍᏕᏍᏗ ᎤᏒᎢᏃ ᎠᎪᏩᏛᏗ ᎨᏎᏍᏗ, Horsecheif Z ᏚᏛᏛᏁᎢ ᏣᎳᎩᎯ ᎠᏰᎵ ᎡᎵᏊ ᎤᏬᏚᎯ ᏱᎬᏩᏅᏗ ᏱᎩ ᎠᎰᏂ ᎾᎿᎢ ᎦᎧᎲᎢ ᎥᏣᏱ ᎪᏢᏅᏔᏅ ᎦᏙᎩ ᎠᎴ ᏗᎦᏳᏂᎪᏗ ᏱᎩ ᏃᏥ ᏕᏡᎬᎢ. --- ᎤᏩᏌ ᎤᏬᏪᎳᏅᎢ ᎪᏪᎵ, Horsecheif ᎤᏪᏓ Ꮎ ᎥᏣᏱ ᎪᏢᏅᏔᏅᎢ ᎦᏙᎩ ᎡᎵᏊ ᎠᏯ ᏯᎩᏃᎮᎭ ᏄᏍᏛ ᏗᎩᎶᏒᎢ Ꮟ ᏗᎦᏟᎶᏍᏔᏅᎲᏍᎩ ᏂᎨᏒᎾ ᏥᎨᏒ. ᏛᏟᎶᏍᏗᏍᎬᎢ ᎤᏮᏌ ᏄᏍᏛ ᏥᏚᏠᏏᏙᎮᎢ ᎦᎸᎳᏗ ᏧᎾᏕᎶᏆᏍᏗᎢ ᏥᏓᏕᎶᏆᏍᎬᎢ ᎾᏊᏃ ᎠᎪᏩᏛᏗ ᏄᎦᏙᏌᏅᎢ ᏗᏟᎶᏍᏗᏍᎩ ᏥᎩ, ᎧᏃᎮᏍᎬᏃ ᏥᏓᏕᎶᏆᏍᎬᎢ ᎤᏂᏁᏤᎢ ᏧᎵᎢ ᎥᏍᎩᎾ ᎢᎬᏱᎢ ᏗᏲᎱᏏᏍᎬᎢ ᏂᎦᏓ ᏧᎵᎢ ᎠᎴᏍᏊ ᎤᏮᏌ ᏄᎾᏛᏅᎢ. --- “ᎤᏁᎳᏅᎯᏃ ᎤᏍᏕᎵᎲᎢ ᎤᎦᏛᎲᎡᎴᎢ ᎣᏍᏓ ᏗᏜ ᏗᎨᏒᎢ, ᎠᎴ ᏗᏥᎨᏳᎢ ᎣᏥᏏᏓᏁᎸᎢ. ᏗᏥᎨᏳᎢ ᏗᏆᏤᎵᎢ ᏴᏫ-ᏂᎦᏓ ᏗᏆᏤᎵᎢ ᏴᏫ. ᎤᏁᎳᏅᎯᏃ ᎠᏆᏍᏕᎵᎲᎢ ᏄᏰᏟᏓ ᏥᎨᏙᎢ ᎪᎯᎢᎦ,” ᎠᏗᏍᎨᎢ. “ ᎦᏕᎶᏆᏍᎬᎢ ᏧᎶᏌ, ᎠᎴ ᎢᎬᎩᏅᏍᏓᏕᎯᎢ ᎤᎪᏗ, ᎠᏎᏅ ᎦᎵᎮᎵᎦ. ᎠᏇᎿᎢᏊ ᎡᎵᏍᏗ , ᏨᏍᎩᏍᎪᎢ ᎾᏍᎩᏯᎢ, ᎾᏍᎩ ᏥᏄᏍᏓ ᏣᏆᎵᏅᏓᏕᎳ.”

--- ---
08/05/2011 06:53 AM
ᎠᏭᏂᏴᏍᏗ, ᎣᎦᎵᎰᎻ.-- ᎾᏍᎩᎾ ᎢᏳᎵᏍᏙᏗ ᎾᎿ ᏣᎳᎩ ᏄᎾᏛᏁᎵᏙᎸ ᎠᏰᏟ ᏃᎴ ᎤᏍᏗ ᎦᏚᎲᎢ ᏴᏫ ᎤᏁᏓᏍᏗᎢ ᏅᏗᎦᎵᏍᏙᏗ ᏣᎳᎩ ᎦᏬᏂᎯᏍᏗ ᎠᏅᏗᏍᎬ ᎠᎴ ᎠᎾᏛᎩᏍᎪᎢ ᏂᏚᎩᏨᏂᏒᎢ. --- ᎾᎿ ᎤᏍᏗ ᎦᏚᎲ ᏴᏫ ᎠᏁᏙᎯ ᏗᎾᏘᏂᏙᎯ J.D Ross ᎠᎴ Steven Daugherty, ᎢᏧᎳ ᎧᎵ ᏣᎳᎩ ᎠᏂᏬᏂᏍᎩ, ᎠᏅᏗᏍᎪ ᎠᏂᏬᏂᏍᎪ ᏓᏂᏃᎯᏎᎰ ᎾᏍᎩᎾ ᏂᏧᎾᏛᏁᎵᏙᎸ ᎠᎴ ᏂᏧᎾᏛᏁᎸᏍᏔᏅᎢ ᏓᏂᎪᏩᏛᏗᏍᎪ ᎾᎿᏂ ᎾᎾᏛᏁᎲ ᎠᏂᏃᎮᏍᎪ ᏣᎳᎩᎭᎢ. --- ᏔᎵᏁᏃ ᎤᏕᏘᏴᏌᏓ ᏃᏊ ᎾᎿ ᏣᎳᎩ ᎠᏂᏬᏂᏍᎩ ᏗᎾᏘᏂᏙᎲ ᏴᏫ ᎠᏂᎦᏖᏃᎵᏙ --- ᏗᏂᏃᎯᏎᎸᏁᎯ ᏚᏂᎸᏫᏍᏓᏁᎭ. --- Ross, ᎾᎿ ᎪᎢ ᎾᎥ ᏄᎾᏓᎴᏫᏒ ᎡᎯ ᎠᎴ ᏓᏫᏍᎦᎸ ᏍᎦᏚᎩ, ᎠᏗᏍᎬ ᎠᎵᎮᎵᎪ ᏣᎳᎩ ᎬᏩᏬᏂᎯᏍᏗ ᎠᎴ ᏗᎬᏪᏲᏗ ᎠᏂᏐᎢ ᏣᎳᎩ ᎦᏬᏂᎯᏍᏗ ᎠᎴᏗᏍᏊ ᎠᏩᏘᏍᎪ Ꮭ ᎤᏂᎪᏓ ᏯᏁᏙᎰ ᎾᎿ ᏣᎳᎩ ᎠᏂᏬᏂᏍᎩ ᎾᎿ ᎤᏍᏗ ᎦᏚᎲᎢ. --- “ᏂᎦᏓᏊᏃ ᎢᏳᏍᏗ ᎾᎿ ᎠᏁᏙᎯ ᏓᏂᏃᎯᏎᎲ ᏲᏁᎦᎭ ᎨᏐ, ᎾᏍᎩᏃ ᏗᎧᏃᎯᏎᏗ ᎾᏍᎩᎾ ᏂᏧᎵᏍᏔᏅᏍᏔᏅ, ᎾᏍᎩᎾ ᎠᏂᏣᎳᎩ ᏄᏍᏛ ᎤᎾᏕᏅ ᎾᏍᎩ ᎦᎵᏆᏚ ᎢᏍᎪᎯᏧᏈ ᎤᏕᏘᏴᏌᏗᏒᎢ. ᎾᏍᎩᏃ ᎤᏕᏘᏴᏌᏗᏒ ᎾᏍᎩ ᎣᏣᎦᏎᏍᏗᎭ ᏃᏊ ᎨᏒ.” ᎤᏛᏅᎢ. --- ᏃᎴᏍᏊ Ross ᎠᎴ Daugherty ᏓᏂᏃᎯᏎᎸᏁᎭ ᎠᏂᏐᎢ ᏄᏍᏛ ᎪᎯᏓ ᎨᏒ, ᏂᏧᎾᏛᏁᎸᏍᏔᏅ ᎠᎴ “ᎤᏪᏘ ᎤᏂᏍᏓᏩᏛᏍᏗ.” --- Ross ᎤᏛᏅ ᎢᎦᏓ ᎠᎾᏓᏩᏛᎯᏙ ᎤᎾᏚᎵᏍᎪ ᎠᏁᎳᏙᏗ ᎾᎿ ᏲᏁᎦ ᎦᏬᏂᏒᎢ, ᎠᎴ ᏗᎾᏘᏂᏙ ᎠᎾᏁᎸᏗᏍᎪ ᎤᎾᏁᎳᏙᏗ, ᏓᎾᏓᏛᏛᎲᏍᎪ ᎾᏍᎩ ᎢᎦᏪᏍᏗ ᏚᏳᎪᏛ ᎨᏒᎢ. --- ᎠᎾᏓᏩᏛᎯᏙ ᎾᏍᎩᎾ ᎡᎶᎯ ᏂᎬᏁᏛ ᏂᏙᏓᏳᏂᎶᏒ ᎠᏁᏙᎰ ᎠᎭᏂ ᎤᏪᏘ ᎠᎴ ᎤᏍᏗ ᎦᏚᎲᎢ, ᎠᏗᏍᎬ Ross, ᎢᎦᏓ ᎠᏂᏃᎮᏍᎪ ᎢᏳᏍᏗ ᎢᏳᎾᏛᏁᎵᏓᏍᏗ ᎤᏂᎲ ᎤᏅᏌ ᎤᏠᏯᏮᏃ ᎢᏳᏍᏗ ᎨᏐ ᎠᏯ ᎢᎩᎲᎢ. --- “ᎢᎦᏓᏃ ᏙᏍᏓᏟᏃᎮᏗᏍᎪ ᎠᎴ ᎤᏠᏱ ᎢᏳᏍᏗ ᎨᏐ ᎢᏳᎾᏛᏁᎵᏓᏍᏗ,” ᎠᏗᏍᎬᎢ.“ᎢᎦᏓᏃ ᎠᎾᏕᎯᏯᏍᎪ ᎢᏳᏍᏗ ᎠᏁᏙᎲ ᎠᏂᏃᎮᏍᎪ ᎾᏍᎩᎾ ᎢᏳᎾᏛᏁᎵᏓᏍᏗ ᎠᎴ ᏄᎾᏛᏁᎵᏙᎸᎢ.” --- Daugherty, ᎾᏍᎩᎾ ᎤᎭᎸᏂ ᎾᎥ ᏄᎾᏓᎴᏫᏒ ᎡᎯ ᎾᎿ ᏓᏫᏍᎦᎵ ᏍᎦᏚᎩ, ᎠᏗᏍᎬ ᎠᎵᎮᎵᎪ ᎠᏁᏙᎲ ᎠᎴ ᎤᏁᏓᏍᏗ ᏕᎦᏂᎳᏕᎰ ᎤᏁᏓᏍᏗ ᎠᎵᎮᎵᎪ ᏓᏘᏂᏙᎲ ᎠᏂᏴᏫ ᎬᏩᏃᎮᏓ ᎨᏒ ᏂᏧᎵᏍᏔᏅᏍᏔᏅᎢ ᏓᏘᏂᏙᎲᎢ. ᏃᎴᏍᏊ ᎤᏚᎵᏍᎪ ᎤᏂᎪᏛ ᏣᎳᎩ ᎠᏂᏬᏂᏍᎩ ᎤᏁᏓᏍᏗ ᎾᏍᎩᎾ ᎢᏧᎳ ᏗᎾᏘᏂᏙᎯ ᏗᎬᏩᎾᏟᏃᎮᏙᏗ ᎨᏒᎢ. --- ᏝᏃ ᎪᎱᏍᏗ ᏰᎵᏍᎪ ᏧᏍᏕᎸᏗ ᎠᏂᏣᎳᎩ ᏂᎨᏒᎾ ᏧᏟᏃᎮᏙᏗ ᎬᏩᏛᏛᎲᏍᎬ ᎠᏁᎸᏙᏗᎢ. ᎾᏍᎩᏃ ᏗᎾᏘᏂᏙᎯ Ꮭ ᎡᎵ ᏳᎾᏜᏅᏓᏕᎰ ᎤᎾᏁᎶᏙᏗ ᏲᏁᎦ ᏚᎾᏙᎥ ᏣᎳᎩ ᎢᏧᏅᏁᏗᎢ. --- Daugherty ᎤᏛᏅ ᎾᏍᎩ ᎤᏚᎵᏍᎬ ᎠᎾᏓᏩᏛᎯᏙ ᏔᎵ ᎢᏳᏓᎴ ᎤᎾᏅᏗ ᎢᏳᎵᏍᏙᏗ Ꮟ ᏄᎾᏂᎩᏓ ᎤᏍᏗ ᎦᏚᎲ ᎠᏁᏙᎯ: ᎾᏍᎩᎾ ᏄᏍᏛ ᏚᎾᏁᎳᏛ ᎠᏂᏣᎳᎩ ᎾᎿ ᎦᎵᏆᏚ ᎢᏍᎪᎯᏧᏈ ᏧᏕᏘᏴᏌᏗᏎ ᎠᎴ ᎦᏬᏂᎯᏍᏗ ᎾᏍᎩ Ꮟ ᎠᏂᏬᏂᏍᎬᎢ. --- ᎾᏝᎬᏊ, ᎾᎿ ᎤᏍᏗ ᎦᏚᎲ ᎾᏍᎩ ᎤᏂᏁᏟᏴᏒ ᎾᏍᎩ ᎤᏕᏘᏴᏌᏗᏒ ᎾᎿ ᎦᎵᏆᏚ ᎢᎦᏴᎵ ᎤᏕᏘᏴᏌᏗᏒ ᏄᏅᏁᎸ ᎾᏃ ᎢᎬᏱ ᏥᎨᏒ ᏓᎳᏚ ᎢᏍᎪᎯᏧᏈ ᎤᏕᏘᏴᏌᏗᏒᎢ ᎨᏒ. ᏏᏃ ᎠᎾᏓᏅᏖ ᎤᎾᏔᏃᎯᏍᏙᏗ ᎾᎿ ᏴᏫ ᎤᏁᏓᏍᏗ ᎠᎴ ᎤᎪᏛ ᏧᏂᎾᏢᏗ ᏧᏂᎸᏫᏍᏓᏁᎯ , ᎾᏍᎩᎾ ᏑᏕᏘᏴᏓᏊ ᎾᏍᎩ ᎢᏳᎵᏍᏙᏗ ᎤᎾᏚᎵᎭ. ᎠᏕᎳ ᎤᎾᎵᏍᎪᎸᏔᏅ ᎾᎿ ᎬᎾᏕᎾ ᎤᏂᏍᏆᏂᎪᏔᏅᎲᏍᏗ ᎪᏪᎵ ᏗᎦᏎᏍᏔᏅ ᏗᏍᏆᏂᎪᏙᏗ ᎤᏙᏢᏒ ᎾᎿ ᏩᏒᏓᏃᎢ, D.C., ᎬᏩᏂᏍᏕᎸᎲ ᎾᏍᎩ ᏣᎳᎩ ᎦᏬᏂᎯᏍᏗ ᎠᏂᏬᏂᏍᎩ ᏗᎾᏘᏂᏙᎯ ᎤᎾᎴᏅᎲᎢ, ᎠᏗᏍᎬ ᎤᏪᏘ ᎤᏍᏗ ᎦᏚᎲ ᎤᎦᏎᏍᏗᏕᎦ Tommy Wildcat. --- “ᎣᏣᏓᏅᏖᏍᎬ ᎤᎵᏍᎨᏓ ᎨᏒ ᎾᎿ ᎬᎵᏱᎵᏒ ᎢᏳᎵᏍᏙᏗ ᎾᎿ ᎠᏁᏙᎯ ᏗᎧᏃᎯᏎᎸᏗ,” ᎠᏗᏍᎬᎢ. --- ᎯᎢᏃ ᎠᏓᏅᏖᏍᎬ ᎤᎵᏍᎬᏗ ᏱᎩ ᎾᎿ ᏙᎦᎾᏢᏗ Ross ᎠᎴ Daugherty ᎾᏍᎩᎾ ᎠᏂᎦᏔᎾᎥ ᎾᎿ ᎤᎾᏕᎶᏆᎥ ᏚᎾᏛᏏᏗᏒᎢ. Wildcat ᎤᏛᏅ ᎾᏍᎩᎾ ᎠᏂᏔᎵ ᏗᎾᏘᏂᏙᎯ ᎣᏍᏓ ᎤᎾᏕᎶᏆᎥ ᎤᎾᏅᏔ ᎢᏳᎾᏛᏗ, ᎠᎯᏓ ᏄᎾᎵᏍᏓᏁᎰ ᎠᏁᏙᎯ ᏧᏂᏃᏎᏗ ᎠᎴ ᎠᎭᏂ ᎤᏪᏘ ᎤᏍᏗ ᎦᏚᎲ ᎤᎪᏛ ᏙᎯᏳ ᏳᎵᏍᏙᏗ ᎨᏒᎢ. --- “ᎣᏍᏓᏃ ᏂᎦᎵᏍᏗ ᏅᏗᎦᎵᏍᏙᏗ ᎤᏂᎪᏓ ᎠᏂᏴᏫ ᎠᏂᎦᏙᎲᏍᎪ ᏣᎳᎩ ᎦᏬᏂᎯᏍᏗ,” ᎠᏗᏍᎬᎢ. --- Wildcat ᎤᏛᏅ ᎾᏍᎩᎾ ᎠᏁᏙᎯ ᎤᏁᏓᏍᏗ ᎠᏍᏚᎢᏓ ᎨᏎᏍᏗ ᏚᎵᏍᏗ ᎧᎸ ᎢᎪᎯᏓ. ᎬᏂᎨᏒ ᎾᏅᏁᎲ ᏣᎳᎩ ᎦᏬᏂᎯᏍᏗ ᏗᎾᏘᏁᎦ ᎠᎵᏍᏚᎢᏍᎪ ᎤᏠᏯ ᎠᏴᏍᏙᏗ ᏔᎵᏁᎢᎦ ᏂᏕᎦᎵᏍᏔᏁᎬ ᎤᏙᏓᏈᏕᎾ ᎢᎪᎯᏓ ᏌᏊ ᎠᏰᏟ ᏒᎯᏰᏯᏗᏟ. ᎧᎵ ᏣᎳᎩ ᎠᏂᏬᏂᏍᎩ ᎠᎴ ᏣᎳᎩ ᎦᏬᏂᎯᏍᏗ ᎠᎾᏕᎶᏆᏍᎩ, ᎧᎵ ᎠᎴ ᎤᏂᏴᏍᏙᏗ ᏧᏂᎾᎢ ᎡᎵᏊ ᏗᎵᏏᏅᏙᏗ ᎨᏐ ᏔᎵᏁᎢᎦ ᎠᎴ ᎤᎾᏙᏓᏈᏕᎾ. ᎢᎪᎯᏓ ᏓᎾᏘᏂᏙᎲ ᎠᏁᏙᎯ ᏦᏍᎪᎯ ᎠᎴ ᏅᎩᏍᎪ ᎯᏍᎩ ᏳᏔᏬᏍᏔᏅᎢ. --- Ross ᎠᎴ Daugherty ᏗᎾᏘᏂᏙᎰ ᎠᏁᏙ ᎾᎿ ᎤᏍᏗ ᎦᏚᎲ, ᏐᏁᎳ ᏂᏚᏙᏢᏒ ᏓᎾᎴᏫᏍᏗᏍᎪ ᎾᏍᎩᎾ ᎠᏃᏢᏅᏍᎩ ᎠᏂᏃ ᏯᏛᎾ ᏔᎷᏣ, ᎦᎵᏣᏗ ᎠᎴ ᏗᎦᏟᏗ, ᎠᎴ ᎠᎾᏁᏦᏍᎪ, ᏓᏫᏍᎦᎵ ᏅᏯ ᎠᏅᏗᎪ ᎠᏃᏢᏅᏍᎪ ᎠᎴ ᏚᏇᏍᏗ. ᎯᎠ ᏗᎾᏘᏂᏙᎯ ᏓᏂᏃᏎᎸᏁᎰ ᎠᎾᎵᏍᎩᏍᎪ ᎠᎴ ᎠᏂᏃᎮᏍᎪ ᎾᎾᏛᏁᎲᎢ. --- Wildcat ᎤᏛᏅ ᎾᏍᎩ ᏅᎩᏍᎪ ᏅᎩ ᎾᏕᏘᏯ ᎾᎿ ᎤᏍᏗ ᎦᏚᎲ ᎠᏯᏙᎯᎲ ᎠᏂᏣᎳᎩ ᎢᏳᎾᏛᏁᎵᏓᏍᏗ ᎡᎶᎯ ᏂᎬᎾᏛᎢ ᏂᏙᏓᏳᎾᏂᎩᏓ ᏚᏂᏃᎯᏎᎳ, ᎤᎪᏛᏃ ᎤᎵᏍᎬᏗᏴ, ᎾᏍᎩᏯᏮ ᏧᎾᏕᎶᏆᏍᏗ ᎾᎿ ᎩᎳ ᏗᎾᏛᏍᎩ ᎠᏂᏣᎳᎩ ᎤᏃᏢᏅᏗ ᎤᎾᏕᎶᏆᏍᏗ ᎾᏍᎩᎾ ᎠᏂᏣᎳᎩ ᎤᏅᏔᏂᏓᏍᏗ ᎪᎯᎦ ᏥᎨᏎ ᏯᏛᎾ ᎦᎵᏣᏗ ᎠᎴ ᏗᎦᏟᏓ, ᏚᏇᏍᏗ ᎠᎴ ᏗᏲᏍᏙᏗ, ᏓᏫᏍᎦᎵ ᏗᎪᏢᏔᏅ ᏗᎦᏟᏗ ᎢᏧᏅᏙᏗ, ᏔᎷᏣ ᎠᎴ ᎦᏓᎫᎫ. ᎢᎦᏓᏃ ᎤᎾᏕᎶᏆᎥ ᎾᏍᎩ ᎠᎾᏓᎪᎾᏅᏗᏍᎬ ᎤᏂᏫᏛᎭ ᎤᏃᏢᏅᏅ ᎠᎴ ᎢᎬᏱ ᎠᏌᏍᏛ ᎤᏂᎩᏌ ᎾᏍᎩ ᎤᎾᏕᎶᏆᎥ ᎾᎿ ᏚᏂᎸᏫᏍᏓᏁᎲᎢ. “ᎤᏂᎪᏓ ᎤᏂᎶᏌ ᎠᎭᏂ ᎤᎾᏕᎶᏆ ᎾᏍᎩᎾ ᏄᎾᏛᏁᎵᏙᎸ ᎤᎾᏕᎶᏆᎠ Ꮭ ᏳᏅᎨᏫᏍᎪ ᏄᏍᏛ ᏗᎩᎶᏒᎢ,” ᎠᏗᏍᎬ Wildcat. --- ᎤᎪᏛ ᎠᏕᎶᎰᎯᏍᏗ ᏲᏚᎵ, ᏂᏓᏣᏟᏃᎮᏓ 918-456-6007, ext. 6148, or email Susan Cro at susan-cro@cherokee.org.

--- ---
02/03/2016 12:00 PM
ᏓᎵᏆ, ᎣᎦᎵᎰᎹ. – ᎤᏍᏆᏂᎪᏓ ᎪᏪᎵ ᎤᏭᏓᎸᏗᏍᎩ ᏣᎳᎩ ᏧᎴᎯᏌᏅᎢ ᎾᏍᎩ Ꮭ ᎩᎶ ᏯᎦᏎᏎᏗᏍᎨ ᎢᎸᏍᎩ ᎢᏳᎾᏙᏓᏆᏍᏗ ᎠᏍᎪᎸᏛ ᎾᎿ eBay ᎩᎳ ᎠᏂᏣᎳᎩ ᏄᏍᏛ ᎤᏯᎸᏍᎩ Dusty Helbling ᎤᏩᏒᎢ. ᎠᎴ ᎾᎿ ᎤᏃᎸᏔᎾ ᎧᎸ, ᏚᏅᏁᎸ ᎾᎿ ᏧᎴᎯᏌᏅ ᏧᎸᏫᏍᏓᏁᎯ. --- “ᎠᎩᏁᏒ, ᏅᏗᎦᎵᏗᏙᏗ Ꮭ ᎩᎳ ᏳᏅᏕ ᎠᎴ ᏱᎪᎵᎨ ᎢᏳᏍᏗ ᎨᏒᎢ,” ᎠᏗᏍᎬ Helbling. --- ᎯᎢᎾ ᎪᏪᎵ ᎾᏍᎩ ᏗᎶᏍᏔᏅᎲᏍᎩ ᎤᏅᏙᏗ ᎬᏂᎨᏒ ᎢᎬᏁᎯ ᏚᏙᎥ “ᏏᏉᏯ ᎠᎴ ᏧᎴᎯᏌᏅᎯ” ᏗᏟᎶᏍᏓ ᏗᏣᎳᎩ ᏏᏉᏯ ᏧᏬᏪᎳᏅ ᏚᏃᏴᎬ ᏣᎳᎩ ᎧᏁᎢᏍᏗ ᏗᎪᏪᎶᏙᏗ ᏚᏬᏢᏁᎯ ᏏᏉᏯ ᏭᏓᏃᏟ ᎣᎾᏗᏝ ᏓᏟᎶᏍᏛ ᎾᏍᎩ ᏣᎳᎩ ᏧᎴᎯᏌᏅᎯ ᏕᎦᏃᏣᏢ ᏧᎵᏑᎳᏓ ᏌᎪᏂᎨ, ᎩᎦᎨ, ᎬᎿᎨᎢ, ᎠᎴ ᎤᏬᏗᎨ. --- ᎾᏍᎩ ᏣᎳᎩ ᏧᎴᎯᏌᏅ ᎢᎪᏪᎳ ᎡᎳᏗᏢ ᎦᏰᏫᏓ ᏣᎳᎩ ᏐᎧᏁᎢᏍᏗ ᏕᎪᏪᎳ ᎭᏫᎾᏗᏢ ᎾᏍᎩ ᎪᎯᏳᏗᏍᎩ ᎢᎪᏪᎳ, ᎾᏍᎩ ᎠᏂᎦᎸᏥ ᏗᎧᏁᎢᏍᏗ “bon a tirer” ᏄᏍᏛᏃ ᎦᏓᎬ ᎠᏛᏅᎢᏍᏔᏅ ᏧᏂᎴᏴᏗᎢ” ᎠᎴ ᎾᏍᎩ ᏧᏓᎶᏍᏔᏅᎢ ᏚᏙᎥ Phillip M. ᎾᏍᎩᏃ ᎣᏂ ᏚᏙᎥ ᏝᏙ ᏱᎦᏴᎪᎵᎦ. --- “Helbling’s ᎤᏬᎷᏩᏛᏓ ᎤᎷᏤ ᎣᏂ ᎾᏃ ᎤᏯᎸᏍᎬ ᏣᎳᎩ ᏱᎩ ᏗᎪᏪᎵ ᎾᏍᎩᎴ ᎠᏂᏣᎳᎩ ᎤᏃᏢᏅ ᏱᎩ ᎾᎿ eBay. --- “ᎯᎢᎾ ᏌᏊ ᎪᏢᏅᎢ ᏗᏟᎶᏍᏔᏅ ᎾᏍᎩ ᎠᏂᎾᏕᏒᎲᏍᎬ ᎠᏏᎳᏕᏫᏒ ᎤᏂᏍᎪᎸᏛᎢ,” ᎠᏗᏍᎬᎢ. “ᎡᎵ ᎪᎯᏓ ᎠᏍᎪᎸᏛᎢ. ᏌᏊ ᏄᏂᎾᏕᏒᏅ Ꮭ ᎩᎶ ᏳᏁᏤ ᏱᏚᎬᏩᏝᏁ. ᎡᎳᏗ ᏄᏅᏁᎸᎢ ᎠᏰᏟ ᎢᏴ ᏚᏂᎬᏩᎶᏛ. ᎠᏆᏓᏅᏖᎸ ᎤᎪᏕᏍᏗ ᏚᏂᎬᏩᎶᏕᏍᏗ ᎾᎿ ᎬᏩᏈᏴᏗ ᎨᏒᎢ, ᎠᏎᏃ ᎡᎵᏊ ᎬᎩᏩᎯᏍᏗ ᎨᏒᎢ.” --- ᎾᏍᎩᏃ Helbling Ꮭ ᏙᎯᏳ ᎢᏳᏅᏔ ᎾᏍᎩ ᏗᏓᎶᏍᏔᏅ ᏧᏓᎴᏅᎲᎢ, Ꮭ ᏯᎦᏔ ᏗᏟᎶᏍᏔᏅᎲᏍᎩ ᏚᎸᏫᏍᏓᏁᎸ ᎾᎿ Georgia ᎤᎾᏓᏈᎩᎢ. --- “ᏗᏟᎶᏍᏔᏅᎲᏍᎩ ᎤᎴᏅᎲ ᎪᏢᏍᎬ (ᏗᏟᎶᏍᏙᏗ) ᎠᏎᏃ ᎤᎾᏓᏈᎩ ᏚᎾᎵᏍᏆᎸᏒ Ꮟ ᏄᏃᏢᏅᎾ ᏗᏟᎶᏍᏙᏗ, ᎾᏍᎩᏃ ᎢᏳᏍᏗ ᎾᏍᎩ ᎯᎠ ᏌᏊ ᏣᎭ,” ᎠᏗᏍᎬᎢ. --- Helbling ᏓᏳᏂᎩᏒ ᎾᎿ Ozark, Arkansas, ᎤᏓᏁᏗ ᎾᎿ ᎤᎲᎢ. ᎤᎵᏔᏁ ᎠᎴ ᎤᏬᏪᎳᏁ ᎾᎿ ᎠᎦᎵᎡᎵᏍᏙᏗ John Foster Wheeler, ᎾᏍᎩ ᎢᎬᏱ ᏗᎪᏪᎵᏍᎩ ᎾᎿ ᏣᎳᎩ ᏧᎴᎯᏌᏅ ᎪᏪᎵ ᏗᎦᎴᏴᏔᏅ. --- Wheeler ᎾᎿ ᎤᏕᏁ ᎾᏍᎩ ᏁᎳᏚ ᎢᏍᎪᎯᏧᏈ ᏧᏁᎳ ᎤᏕᏘᏴᏌᏗᏒ ᎠᎴ ᎤᎴᏅᎮ ᎨᎳᏗᏙᎲ ᎾᎿ ᎪᏪᎵ ᏓᏂᎴᏴᏗᏍᎬᎢ ᎤᎾᏙᏢᏒ ᎾᎿ ᎠᏕᎶᏆᏍᎩ ᎨᏎᎢ ᎾᎿ Huntsville, Alabama, ᎾᎿ ᏁᎳᏚ ᎢᏍᎪᎯᏧᏈ ᏔᎵᏍᎪ ᏔᎵ ᎤᏕᏘᏴᏌᏗᏒᎢ. ᎤᏕᎶᏆᎥᏃ ᎾᎿ ᏚᎾᏙᎵᏨ ᎾᏍᎩ Isaac Harris, ᎠᎴ ᎾᎿ ᏁᎳᏚ ᎢᏍᎪᎯᏧᏈ ᏔᎵᏍᎪᏧᏁᎳ ᎤᏕᏘᏴᏌᏗᏒ ᎠᏂᏔᎵ ᎠᏂᏍᎦᏯ ᏄᎾᎵᏍᏔᏅ ᎢᎬᏱ ᏗᏃᏪᎵᏍᎩ ᎾᎿ ᏣᎳᎩ ᏧᎴᎯᏌᏅ ᎪᏪᎵ. ᎾᎿ Harris ᎣᏂᏴ ᎤᏂᎩᏎ ᎣᏂ ᏚᎾᏓᎴᏅᏤ ᎾᎿ ᏗᎦᎴᏴᏗᏍᎩ Elias Boudinot, Wheeler ᏂᎦᏯᎢᏐᎢ. --- ᏚᎪᎲᎢ ᎠᎹᏰᏟ ᎤᏂᎬᏫᏳᎯ ᎠᎴ ᏣᎳᎩ ᎠᏰᎵ ᏓᎾᏓᎴᎨ ᎤᎪᏛ ᎾᏃ ᏌᏊ ᎢᏳᏩᎪᏗ ᎾᎿ ᎧᏃᎮᏛ ᏚᎾᏠᎯᏍᏔᏅ ᎠᎴ ᎠᏂᏴᏫᏯ ᎤᎾᏤᎵᎪᎯ ᎦᏙᎯ, ᎠᏠᏯᏍᏗ ᎾᎿ ᏁᎳᏚ ᎢᏍᎪᎯᏧᏈ ᏦᏍᎪᎯᏍᎩ ᎤᏕᏘᏴᏌᏗᏒᎢ ᏄᎵᏍᏔᏂᏙᎸᎯ ᎾᎿ ᏣᏥ ᏄᏂᎬᏫᏳᏒ ᎤᏂᏲᏍᏔᏅ ᎾᎿ ᎪᏪᎵ ᏗᎪᏪᎪᏗ ᏄᏍᏗᏓᏅᎢ. ᎣᏂᏴ ᎾᎿ ᎤᏕᏘᏴᏌᏗᏒ, ᎤᏓᏂᎵᎨ Samuel Worcester, ᎾᏍᎩ ᎤᏓᏅᏒ ᎨᏎ ᎤᎷᏤ ᎾᎿ ᎠᏂᏴᏫᏯ ᎤᏂᎷᎯᏍᏗᎢ ᎦᏙ ᎠᎵᏍᎪᎸᏔᏅ, ᎠᏓᏁᎸᏛ ᏧᏂᎴᏴᏙᏗ ᎪᏢᏒ ᎾᎿ Union Mission, ᎾᏍᎩ ᎤᏴᏢ ᎢᏗᏢ ᎤᏪᏘ ᏗᏐᏴ, ᎠᎴ ᎤᏛᏛᏅ Wheeler ᎾᏍᎩ ᏗᎪᏪᎵᏍᎩ, ᎪᏢᏗ ᎾᎿ ᎢᎬᏱ ᎪᏪᎳᏅ ᎾᎿ ᎤᏙᏢᏒᎢ. --- “ᏂᎦᏓ ᏓᏕᏲᎲᎢ, ᎾᎿ ᎯᎠ ᎠᏍᎦᏱ ᎤᏗᏑᏲ ᎾᎿ ᏣᎳᎩ ᏯᏂᏃᎮ ᏂᎦᎵᏍᏗᏊ ᎠᏣᎳᎩ ᏱᎩ,” Helbling ᎠᏗᏍᎬᎢ. “ ᎾᏍᎩ ᏅᏗᎦᎵᏍᏙᏗᏍᎬ ᎠᏆᏚᎵᏍᎬ ᎠᎵᎮᎵᏍᏙᏗ ᎾᏍᎩ ᎢᎬᏱ ᏗᎪᏪᎵᏍᎩ ᎾᎿ ᏣᎳᎩ ᏧᎴᎯᏌᏅᎢ ᎠᎴ ᎠᎬᏱ ᎾᎿ ᎠᏂᏴᏫᏯ ᎤᏂᎲᎢ ᎦᏙᎯ.” --- Helbling ᏚᏅᏁᎸ ᏗᏟᎶᏍᏙᏗ ᎾᎿ ᏧᎴᎯᏌᏅᎢ ᎢᎦᏓ ᏅᏗᎦᎵᏍᏙᏗ ᎤᎨᏳᏒ ᎧᏃᎮᏢᏅ. ᎤᏪᏥ ᎠᏍᎦᏯ ᎾᎿ ᎤᏍᎦᏎᏍᏗ ᏗᏁᎶᎲᏍᎦ golfer, Helbling ᎤᏛᏒ ᎪᏢᏍᎬ ᎧᏃᎮᏢᏍᎩ ᎤᏩᏌ. ᎾᏍᎩ ᎤᏩᏌ ᎨᏒ ᎯᏍᎩ ᏳᏕᏘᏴᏓ ᎾᎿ ᎧᏃᎮᏢᏍᎩ ᎾᏍᎩ golf ᎤᎩᏍᏗ ᎠᏔᎴᏒ ᎾᎿ ᏌᏊ ᎠᎴ ᎤᏠᏯᏍᏛ ᎾᎿ ᎢᏳᏍᏗ ᎾᏛᏁᎲ Bull ᏗᎾᎩᎸᏗᏍᎩ ᎾᎿ ᏐᏁᎳᏚ ᎢᏍᎪᎯᏧᏈ ᏅᎩᏍᎪ ᎤᏕᏘᏴᏌᏗᏒ ᎠᎴ ᏐᏁᎳᏚ ᎢᏍᎪᎯᏧᏈ ᎯᎦᏍᎪᎯ ᎤᏕᏘᏴᏌᏗᏒᎢ. --- Helbling ᎠᏗᏍᎬ ᎾᏍᎩ ᎠᏣᎳᎩ ᏂᏓᏳᏓᎴᏅᎯ ᎨᏒ ᏔᎵ ᎤᏔᎾ ᏧᏚᏓ, ᎾᏍᎩ ᏂᏓᏳᎵᏍᏙᏔᏅ ᎤᎵᏍᎨᏓ ᏅᎵᏍᏓᏁᎸ ᏣᎳᎩ ᎢᏳᏛᏁᎵᏓᏍᏗ. ᎤᎪᏓ ᎤᏪᎳᏗᏍᏔᏅ ᎾᎿ ᎤᏲᎲᎢ ᎠᏂᏣᎳᎩ ᎢᏳᎾᏛᏁᎵᏓᏍᏗ ᎠᎴ ᏕᏙᎲ ᎢᎴᎯᏳ ᎤᏂᎶᏒ ᎤᏍᏗ ᎦᏅᏅ ᏚᎾᏠᏱᎸ ᎾᎿ ᏙᏧᏯᏓᏛ ᎠᎴ ᎣᎦᎵᎰᎹ. --- ᎾᎿ ᎠᎵᎮᎵᎬᎢ ᎾᎿ ᎠᏂᏣᎳᎩ ᎢᏳᎾᏛᏁᎵᏓᏍᏗ ᏄᎵᏍᏔᏅ ᎠᏓᏁᏗ ᎪᎯᏗᏍᎬ ᎠᎯᏓ ᏚᏭᎪᏔᏅᎢ. --- “ᎠᏆᏓᏅᏖᎸ (ᏗᏟᎶᏍᏙᏗ) ᎠᎭᏂ ᎢᏳᎵᏍᏙᏗ ᎨᏒᎢ, ᎠᎴ ᎠᏊᎪᏔᏅᎢ ᎠᎩᏩᎯᏍᏗᎢ ᎠᎴ ᏂᎦᏓ ᎣᏍᏓ ᎢᎬᏗ ᎾᎿ ᏧᏃᏪᎶᏗᎢ ᎤᏂᏅᏗ ᎾᎿ ᏙᎯᏳ ᎤᏂᏅᏓ ᎨᏒᎢ,” ᎠᏗᏍᎬᎢ Helbling. --- ᎾᏍᎩ ᏗᏟᎶᏍᏙᏗ ᏃᏊ ᎤᏂᎾᎢ ᎾᎿ ᏧᎴᎯᏌᏅ ᏄᎬᏫᏳᏒ ᎤᏂᏴᏍᏗ. ᎩᎶ ᎾᎿ ᏳᎭ ᎤᏃᎮᏗ ᏗᎾᏟᎶᏍᏔᏅᎲᏍᎩ ᎠᎴ Ꮎ ᏗᏟᎶᏍᏙᏗ ᎯᎠ ᏎᏍᏗ ᏩᏟᏃᎮᏗ 918-453-5269.

--- ---
02/02/2016 08:00 AM
ᏓᎵᏆ, ᎣᎦᎳᎰᎹ. – ᏔᎵᏍᎪ ᏐᏁᎳ - ᎢᏳᏕᏘᏴᏓ ᏣᎳᎩᎯ ᎠᏰᎵ ᎨᎳ Steve Brickey, ᏧᎪᎾᏔᏅᎢ ᏩᎦ ᎠᏂᎩᎾ ᏗᏍᏜᏗᏍᎩ, ᎾᏍᎩᏃ 6 ᎢᏳᏕᏘᏴᏓ ᏂᏗᎬᏓᎴᏂᏍᎩ ᏂᎨᎳᏗᏙᎰᎢ ᏓᏂᏍᏜᏗᎲᎢ. ᏄᏍᏛᏃ ᎤᎸᏉᏛᎢ ᎢᏳᏛᏁᏗᎢ ᎠᏂᏏᏓᏁᎸᎢ ᏧᎾᏛᏁᎸᏍᏔᏅᎢ ᎤᎩᏓ. --- “ᏅᏲᎢ ᏙᏗᎦᏐᎬᎢ ᎠᏆᏛᏒᎢ, 10 ᎯᏃ ᎢᏳᏟᎶᏓ ᎤᏴᏢ ᎢᏗᏜ ᏓᎵᏆ ᎠᏂᎩᏓ. ᎠᎩᏚᏓᏃ ᏗᏍᏜᏗᏍᎩ ᎨᎲᎩ ᎠᎴ ᎠᏯ ᎥᏆᎴᏅᏔᏅᎢ ᏕᏥᏍᏜᏗᎲᎢ 5 ᎠᎴ 6 ᎢᏯᏆᏕᏘᏴᏓ ᏥᎨᏒᎢ. ᏐᏈᎵᏃ ᏗᎦᎩᎸᏗᏍᎩ ᏂᎨᎰᎢ ᎾᎯᏳᎢ ᏂᏗᎬᏓᎴᏂᏍᎩ,” ᎠᏗᏍᎬᎢ. “ᏧᎩᏨᏅᏓ ᏕᏥᏍᏜᏗᏍᎪᎢ. ᎥᏍᎩᏭ ᏄᏍᏗ ᎨᎥᎢ. ᎾᏍᎩᏃ ᏂᎤᏍᏗ ᎢᏯᏆᏛᏁᏗ. ᎾᏍᎩᏃ ᏂᎤᏍᏗ ᏥᏓᎩᎸᏫᏍᏓᏁᎰᎢ ᏧᎩᏨᏅᏓ ᏯᏆᏗᏛᎭ ᎾᏍᎩᏃ ᏓᏭᎪᏙᎢ ᎢᏯᏆᏛᏁᏗ ᏗᎩᏍᏜᏗᏍᏗᎢ. ᎠᎩᎸᏉᏙᎢ ᏄᏍᏛᎢ ᎠᎩᎲᎢ ᏗᎩᎸᏫᏍᏓᏁᏗᎢ.” --- Brickey Z ᎦᎸᎳᏗ ᏧᎾᏕᎶᏆᏍᏗᎢ ᏓᎾᎵᎪᏂᏍᎬᎢ ᎤᏪᎳᏛᎢ, ᎠᎴ ᏩᎦᎸᎳᏗᏴᎢ ᏧᎾᏕᎶᏆᏍᏗᎢ ᏓᏂᏍᏜᏗᏍᎬᎢ ᎠᎴ Ꮓ ᎾᏊ ᏧᎪᎾᏛᏅᏃ ᏩᎦ ᎠᏂᎩᎾ ᏓᏍᏜᏗᏍᎪᎢ. --- “ᎠᎩᎸᏉᏙᎢ. ᎾᏍᎩᏃ ᏂᎤᏍᏙᎢ ᎠᎩᎿᏫᎢ. ᎢᏙᎯᏳᎯᏯᎢ ᎾᏍᎩ ᏩᎩᎸᏉᏛᎢ. ᏙᏳᏃ ᎠᎩᎸᏉᏙᎢ ᎾᏍᎩ ᎤᏕᎵᎬᎢ ᏂᏧᎾᏛᏁᎸᏍᏔᏅᎢ ᎠᎴ ᎾᏍᎩ ᏓᏆᏓᏘᎿᎥᎢ ᎠᏆᏚᎵᎠ ᎾᏍᎩ ᎤᏠᏱ ᎢᏳᎾᏛᏁᏗᎢ ᎠᏆᏓᎵᎢ ᎾᏍᏊ, ᏧᏒᏙᏂ ᏕᎦᏕᏱᏍᏗᎰᎢ, ᎠᎴ ᎢᏣᏂᏔ ᎾᏍᎩ ᏄᏍᏗ ᎩᎬ ᎠᎩᏁᎲᎢ,” ᎠᏗᏍᎬᎢ. “ ᎾᏍᎩᏃ ᏰᎵᎢ ᏗᎬᎩᏍᏜᏗᏍᏗᎢ ᎠᎴ ᏰᎵᎢ ᏱᎬᏆᏛᏁᏗ ᎾᏍᎩ ᏩᎩᎸᏉᏛᎢ. ᎥᏝ ᏱᎨᎵᏍᎨᎢ ᎢᎸᎯᏳ ᏯᎩᎮᎢ ᏗᎩᎸᏫᏍᏓᏁᏗ ᎾᏍᎩ ᏳᏍᏗ ᏩᎩᎸᏉᏛᎢ ᏕᏥᏍᏜᏗᏍᎬᎢ. ᎥᏝ ᏱᎦᏥᎦᏖᏃᎭ ᎠᏪᏅᏍᏗᎢ ᎦᏄᎸ ᎠᎩᎦᎵᏍᏗᎢ ᎠᎴᏱᎩ ᎪᎱᏍᏗ ᏍᎩᏯᎢᏳᏍᏗ. ᎠᎩᎸᏉᏙᎢ ᏥᏯᏯᎤᎶᏗᎢ ᎠᎴ ᏩᎦ ᎠᏂᎩᎾ ᏗᏥᏍᏜᏗᏍᏗᎢ.” --- Brickey’s Z ᏄᎬᏫᏳᏒᎢ ᏓᏍᏜᏗᏍᎬᎢ ᏐᏈᎵ ᎤᎩᎸᏙᏗ M&amp;M, ᎾᏍᎩᏃ 14- ᎢᏳᏕᏘᏴᏓ ᏗᏙᎩᏯᏍᎩ ᏐᏈᎵ ᏂᏓᏳᏓᎴᏅᏃ Doc O’Lena, ᎠᎴ ᎠᎺᎵᎧ ᏗᏙᎩᏯᏍᎩ ᏐᏈᎵ ᎾᏍᎩᏃ ᎠᎨᎳᏛᎢ ᎥᎿᎾᏂ ᎠᎺᎵᎧ ᏗᏙᎩᏯᏍᎩ ᏐᏈᎵ Hall of Fame ᎾᎯᏳᎢ 1997 ᏥᎨᏒᎢ . --- “ᎥᏍᎩᎾᏃ ᏫᏓᏤᏢᎢ ᎠᏯ ᏂᎨᎵᏍᎬᎢ. ᎤᎾᏍᏈᏍᏙᏒ ᏴᏫ ᎤᎾᏁᏟᏔᎾ ᎬᎩᏩᎯᏎᏗ ᎤᎪᏗ ᎠᏕᎳ ᎠᎾᏈᏱᏍᎬᎢ. ᏔᎵ ᎾᏕᏘᏯ ᏂᏥᎾᏝᎣᎢ. ᏍᏓᏱᏛ ᎰᏩ ᏛᎵᏍᏗ ᎾᏛᏁᎲᎢ. ᎥᏝ ᎠᏓᏅᏖᏗ ᏱᎦᎩ ᏱᏂᏛᏛᏁᎵ ᎢᏳᏛᏁᏗᎢ ᏂᏗᎦᎵᏍᏙᏗ ᏂᏛᏛᏁᎳᏭ,” ᎠᏗᏍᎬᎢ. “ᎣᏍᏓᏃ ᏕᎦᏅᏍᎪᎢ, ᎾᏍᎩᏯ ᎧᏁᏐᎢᎢ, ᎠᎴ ᏯᏓᎾᏫᏍᏓ. ᎾᏍᎩᏃ ᏭᏟᏂᎬᎬᎢ ᎠᏍᏓᏱᏭ ᏯᎴᏫᏍᏓ. ᎾᏍᎩᏃ ᏳᏟᏂᎪᎯ ᏩᎦ ᎠᎩᎾ ᎾᏊ ᏱᏥᏍᏜᏓ.” --- Brickey Z ᎾᏍᏊ ᏅᎩ ᎠᎴ ᎯᏍᎩ ᎠᏂᏐᎢ ᏐᏈᎵ ᏚᎾᏝᎢ ᏧᎩᎸᏙᏗ ᎠᎾᎯᏳ ᏓᏍᏜᏗᏍᎬᎢ ᏧᎩᏨᏅᏓ ᎾᏍᎩᏃ ᎤᏩᏌ ᎠᎴ ᏐᏈᎵ ᎠᏅᏂᎦᎵᏍᏓ ᎽᏍᏙᏗᎢ. --- ᏂᏓᏕᏘᏴᎯᏒᎢ, Brickey 20 ᎠᎴ ᏳᎪᏗ ᏗᎦᏯᎱᎶ ᏧᏓᏒᏅᎢ ᎥᎿᎾᏂ ᎩᎳ ᏗᎾᏛᏍᎩ ᏓᏂᏍᏜᏗᏍᎬᎢᎢ, ᎠᎴ ᎤᏪᎳᏛᎢ ᎢᎬᎾᏕᎾ ᎦᎸᎳᏗ ᏧᎾᏕᎶᏆᏍᏗᎢ ᏓᏂᏍᏆᏗᏍᎬᎢ ᎠᎴ ᏩᎦᎸᎳᏗᏴᎢ ᏧᎾᏕᎶᏆᏍᏗᎢ ᏓᏂᏍᏆᏗᏍᎬᎢ ᏔᎵ ᎢᏳᏩᎬᏗ, ᎠᎴ ᎾᎯᏳᎢ 2007 ᏥᎨᏒᎢ, ᎤᏓᏒᏅᏃ ᎾᏍᎩ International Professional Rodeo --- “ᎾᏊᏃ ᏍᏓᏱ ᏓᎩᎸᏫᏍᏓᏁᎳ. ᎾᏊᏃ ᏩᏕᏘᏱᏍᎬᎢ ᎠᏆᏓᏠᏒᎢ ᎾᏍᎩ Prairie Circuit, ᎾᏍᎩᏃ ᏥᎩ PRCA (Professional Rodeo Cowboys Assocition). ᎠᏆᏓᏠᏒᎢ 2008 ᏥᎨᏒᎢ ᎠᎴ ᎤᏟᏂᎩᏓ ᏂᎦᎢᏐᎢ ᎾᎯᏳᎢ ᏂᏗᎬᏓᎴᏂᏍᎩ,” ᎠᏗᏍᎬᎢ. --- ᎾᎯᏳᏃ 2012, Brickey Z ᎤᏓᏠᏎᎢ ᎾᏍᎩ Ꮎ ᏗᎧᏁᏯᎸᎢ ᏩᎦ ᎠᏂᎩᎾ ᏗᏍᏜᏛᎢ ᎥᎿᎾᏂ Indian National Finals Rodeo ᎥᎿᎾᏂ Las V egas ᎠᎴ ᎠᏓᏅᏖᎠ ᎤᏪᏅᏍᏗᎢ ᎯᎠ ᏧᏕᏘᏴᏌᏗ. ᎠᏗᎠ, ᎾᎯᏳᏃ 2014 ᏥᎨᏒᎢ, Brickey Ꮓ ᎤᏍᎦᎮᏗ ᎤᏲᎤᎸᏅᎢ ᎤᎳᏏᏕᏂ . --- “ ᏕᏥᏍᏜᏗᎲᎢ ᎠᎴ ᎦᏠᏏᏙᎲᎢ ᏐᏈᎵ ᏥᏯᎩᎸᏛᎢ ᎠᎴ ᏌᏆᎬᏘ ᏗᏜ ᎤᎦᏛᎲᏓ ᎨᏒᎩ, ᏐᏁᎳᏃ ᏱᏅᏓ ᎠᎩᏄᎸᏅᎢ ᏗᎩᏍᏜᏗᏍᏗᎢ. ᎦᏍᎩᎶᎢ ᏥᏂᎬᎢ, ᏓᏊᎪᏔᏁᏃ ᎾᎯᏳ ᏓᏤᏢ ᎠᏆᏓᎵᏏᏅᏙᏗᎢ ᏰᎵᎢ ᏗᎬᎩᏍᏜᏗᏍᏗᎢ ᏭᏟᎠᎶᎯᏍᏗᎢ,” ᎠᏗᏍᎬᎢ. ᎠᏎᎢ ᎥᎬᏂᎦᎵᏍᏗ ᎢᏳᎵᏍᏙᏗ ᏯᏍᏆᎵᎠ, ᎾᏍᎩᏃ ᏗᎧᏴᏗᎢ ᏛᏍᏜᏗᏍᎬᎢ, ᏂᏗᎦᎵᏍᏙᏗᎭ ᎠᏎᎢ ᏫᏓᎵᏔᏗᏅᏗ ᏐᏈᎵ ᏲᎩᎸᏓ , ᏣᏓᎾᏫᏍᏙᏗᏃ ᎠᎴ ᎠᏍᏛᎢ ᎦᎷᏤᏗ ᏩᎦ ᎠᎩᎾ. --- ᏧᎾᎵᎩᏎᏗᎢ ᏫᎨᏙᎰᎢ, ᎦᏁᏟᏗᎰᎢ, ᏑᎾᎴᎢ ᎠᎴ ᎦᏁᏟᏗᎰ ᎬᏂᎦᎵᏍᏗᏯᏆᎵᏍᏙᏗᎢ. 45,46 ᎢᏧᎾᏕᏘᏴᏓ ᎠᏂᏍᎦᏯ ᎾᏍᎩ ᎾᏅᏛᏁᎰᎢ ᎠᎾᎵᎩᏐᏗᎰᎢ. ᎾᏍᎩᏃ ᎡᎳᏗᏊ ᏄᎾᏍᏗᏓ. ᎾᎯᏳᏃ ᎠᏍᏓᏘᎢ, ᎠᏯᏃ ᎦᏁᏟᏗᎭ ᎬᏂᎦᎵᏍᏗ ᏯᏆᎵᏍᏗᎢ, ᎠᎴ ᎠᏆᏓᎵᏏᏅᏙᏗᎢ.” --- ᎾᎯᏳ ᏣᏆᏓᏲᎤᎸᏅᎢ ᏂᏗᎬᏓᎴᏂᏍᎩ, Brickey ᎢᎧᏃᎮᏍᎬᎢ “ ᎥᏝᏃ ᎪᎱᏍᏗ ᎠᏎᏭᎢ ᏱᎩ.” --- “ᏙᏛᎩᎸᏫᏍᏓᏁᎵ, ᏓᎬᏟᏂᎬᏁᎵ, ᎠᎴ ᎾᎩᏤᎲᎢ ᏂᏓᎦᏛᏁᎵ,” ᎠᏗᏍᎬᎢ. --- Brickey Z ᎯᎸᏍᎩ ᏧᏓᎪᎾᏗᎢ ᎨᏒᎢ ᎯᎸᏍᎩ ᏓᏍᏆᎵᎲᎢ ᏓᏂᏍᏜᏗᏍᎬᎢ ᎾᎯᏳ ᎤᏃᎸᏔᏂ ᏥᎧᎸᎢ ᎠᎴ ᎧᎦᎵ ᎤᏚᎩᏃ ᎠᏋᏒᎢ ᎥᏇᎳᏗᏍᏗᎢ ᎥᎿᎾᏂ ᎾᏍᎩ ᎠᎺᎵᎧ ᏓᏂᏍᏜᏗᏍᎬᎢ ᎧᎦᎵ. 28 ᎧᎸᎢ ᎥᎿᎾᏂ AT&amp;T Stadium in Arlington, Texas, ᎾᏍᎩ ᏰᎵᎢ ᎬᏆᏓᏠᎯᏍᏗᎢ $1million. --- “ᎥᏝ ᏧᎩᏨᏅᏓ ᎥᏍᎩ ᏱᏂᎬᏴᏛᎦ ᏗᏓᏠᎯᏍᏗᎢ ᎥᏍᎩ ᏱᎦᎢ ᎢᏳᏆᏗᏅᏓ ᎠᏕᎳ,” ᎠᏗᏍᎬᎢ ᎠᏇᏙᎵᏙᎳ ᏕᏥᏍᏦᏗᏍᎬᎢ. ᎤᎪᏗᏃ ᏴᏓᏠᎯ, ᎠᏎᏃ ᏍᏈᏯᎢ ᏓᎵᎬᏩᏢᏍᎪᎢ ᏛᏙᎵᏓᏍᏗᎢ ᏂᎬᎢ. ᎤᎪᏗᏃ ᎥᏆᏍᏕᎸᎲᎢ ᎯᎠ ᏧᏕᏘᏴᏌᏗ ᎤᏚᎩᏃ ᎠᏋᏎᏍᏗ ᎣᏍᏓ ᎢᏳᎵᏍᏙᏗᎢ.”

--- ---
07/29/2011 07:07 AM
ᏓᎵᏆ, ᎣᎦᎵᎰᎻ.--- ᏣᎳᎩ ᎠᏰᎵ ᎩᎳ ᎠᎴ ᎠᏓᏍᏓᏴᎲᏍᎦ Don McClellan ᎤᎳᏍᎬᏒ ᎾᏃ ᏂᎪᎯᎸ ᎤᏪᏓᏍᏗᎢ ᎦᏰᏉᎾ ᏔᎵᏍᎪᏅᎩᏁᎢ ᎤᏖᎳᏛ ᎠᎾᏓᎪᎾᏗᏍᎬ ᏧᎾᏓᏃᏣᏟ ᎠᎾᏓᏍᏓᏴᎲᏍᎩ ᎠᎾᏓᎪᎾᏗᏍᎬᎢ ᎾᎿ ᏔᎵᏯᎦᏴᎵ ᏌᏚ “ᎠᏕᏗ ᎡᎶᎯ ᎠᎾᎵᎮᎵᎬᎢ” ᎾᎿ Smithsonian’s ᎬᎾᏕᎾ ᎤᏂᏍᏆᏂᎪᏔᏅᎲᏍᏗ ᎾᎿ ᎠᎹᏱᏟ ᎠᏂᏴᏫᏯᎢ ᎤᏃᏢᏒᎢ. --- ᎾᎿ ᏑᏕᏘᏴᏓ ᎢᏳᏓᎵ ᎠᏍᏆᎵᎰ ᏩᏒᏓᏃ, D. C, ᎠᎾᎵᎮᎵᎬ ᎾᎿ ᎠᏁᎯᏯ ᎠᎾᎵᏍᎪᎸᏗ ᎠᎾᎵᏏᏅᏗᏍᎩ ᏄᏍᏗᏓᏅ, ᎠᏂᏁᏉ ᏄᏍᏗᏓᏅ ᎠᎴ ᎬᏔᏂᏓᏍᏗ ᎤᏛᏒᏅ ᎾᎿ ᏓᏤᏢ ᎠᎴ ᎣᏍᏓ ᎨᏒᎢ. --- McClellan, ᏦᏍᎪ ᏅᎩ ᎢᏳᏕᏘᏴᏓ ᎾᎿ ᏃᏩᏛ ᏂᏓᏳᎶᏒ, ᎤᏛᏅ ᎤᏥ Carolyn McClellan,ᎤᏬᏎᎴ ᎾᏍᎩᎾ ᎤᏖᎳᏗᏍᏗ ᎠᎾᏓᎪᎾᏗᏍᎬᎢ ᎾᏍᎩᎾ ᎠᎵᏍᏕᎵᏍᎩ NMAI ᎠᎵᏍᏕᎵᏍᎩ ᏗᎫᎪᏔᏂᏙᎯ ᎾᎿ ᏍᎦᏚᎩ ᎠᎴ ᎾᎥ ᎠᏁᎲ ᏂᏓᏛᏁᎵᏙᎲᎢ. --- “ᎾᏍᎩᎾ ᏓᏆᏕᎶᏆᎥ ᎠᎴ ᎠᎩᎦᏙᎲᏒ, ᎤᏪᎵᏒ ᎾᏍᎩ ᎣᏍᏓ ᏱᎦ ᎠᎾᏓᎪᎾᏗᏍᎬᎢ ᎠᎴ ᎠᏇᏅᏍᏗ ᏩᏒᏓᏃ ᏯᏆᏛᏗ ᏂᎦᎥ ᎠᏆᏕᎶᏆᎥᎢ,” ᎠᏗᏍᎬ McClellan. --- ᎾᏍᎩᎾ ᎠᏓᎪᎾᏗᏍᎩ ᎯᎠ ᎨᏒ ᎠᏓᏍᏓᏴᎲᏍᎩ Richard Hetzler, ᏄᎬᏫᏳᏒ ᎠᏓᏍᏓᏴᎲᏍᎩ ᏧᎾᎵᏍᏓᏴᏗ ᎪᏢᏒ NMAI’S Mitsitam ᏧᎾᎵᏍᏓᏴᏗ, ᎤᏓᏠᏒ ᏔᎵᏯᎦᏴᎵ ᏍᎪᎯ ᎤᏕᏘᏴᏌᏗᏒ ᎠᎾᏓᎪᎾᏗᏍᎬᎢ. --- McClellan ᏗᏓᏍᏓᏴᎲᏍᎩ ᏂᎨᏐ ᎦᎵᏆᏚ ᏧᏕᏘᏴᏓ ᎠᎴ ᏄᎬᏫᏳᏒ ᏗᏓᏍᏓᏴᎲᏍᎩ ᎾᎿ Atria Vista del Rio ᎾᎿ Albuquerque, N. M. ᏄᏍᏛ ᎧᏃᎮᏍᎬ ᎾᎿ ᎤᏓᏍᏓᏴᏅ ᎠᏑᏯᎾᎢ ᎢᏤ ᏍᏆᏂ.” --- ᎠᏗᏍᎬ ᎤᏟ ᎬᏩᏰᎸᏗ ᎤᏓᏍᏓᏴᏅ ᎠᏛᏅᏫᏍᏗᏍᎬ ᎠᎯᏓ ᎠᎴ ᎣᏍᏓ ᎠᎩᏍᏗ ᎤᎲ ᎤᎦᎾᏮᎤᏕᎵᎬ ᎤᏃᏢᏗ ᎪᏢᏍᎪ ᎠᎴ ᎠᎾᏓᎪᎾᏗᏍᎬ ᎠᏑᏴᏅᎲᏍᎬ ᎯᎠ ᎨᏐ ᏎᎷ, ᏚᏯ, ᎠᎴ ᏍᏆᏏ-- ᎾᏍᎩᎾ ᏧᏅᏔᏂᏓᏍᏗ ᎨᏎ ᏗᎩᎶᏒ “ᏦᎢ ᎠᎾᏓᎸ” ᏓᏃᏎᎲ ᎠᏁᎯᏯ ᎠᏁᎲᎢ ᏗᏂᎶᎩᏍᎩ. --- ᎠᏗᏍᎬ ᎾᏍᎩ ᎬᏗᏍᎬ ᎯᎠ ᏭᏍᎪᎵᏴ ᎠᏑᏴᏓ ᏕᎬᏗᏍᎬ ᏑᏓᎵ ᏧᏕᏘᏴᏓ ᎾᎿ ᎠᏓᏍᏓᏴᎲᏍᎬ Albuquerque ᎤᏍᏕᎸᎲ ᎠᏛᏅᎢᏍᏗᏍᎬ ᎠᎾᏓᎪᎾᏗᏍᎬᎢ. ᎤᏛᏅᏃ ᎡᎵᏊ ᎬᏗᏍᎬ ᎤᎦᏎᏍᏔᏂ ᎾᎿ ᏂᏓᏳᏓᎴᏅ ᎾᎿ ᏎᎷ, ᏚᏯ, ᎠᎴ ᏍᏆᏏ ᏂᎦᏓ ᎠᏑᏯᎾᎥᎢ ᎡᎵᏊ ᎤᏠᏯ ᏱᎩ ᎬᏗᏍᎪᎢ. --- “ᎡᎵᏊ ᎠᏮᏙᏗ ᏍᏆᏏ ᎤᏥᎸᏅ ᎾᏃ ᎠᏮᏙᏗ Zucchini ᎠᎴ ᏓᎶᏂᎨ ᏍᏆᏏ…… ᏎᎷ tortillas ᎡᎵᏊ ᎬᏙᏗ ᎾᎿ ᏎᎷ ᏂᎨᏒᎾ ᏱᎩ,” ᎠᏗᏍᎬ ᎾᎿ ᏄᎴᏅᏓᏊ ᎠᎾᏓᎪᎾᏗᏍᎬ. “ᎡᎵᏃ ᎠᏓᏅᏖᎸᏗ ᎾᎿ ᏳᏍᏗ ᎪᏢᏗ ᎾᏍᎩ ᏎᎷ, ᏚᏯ, ᎠᎴ ᏍᏆᏏ ᏂᎦᏓ ᏗᎬᏙᏗ ᏖᎵᏙᎩᎢ.” --- ᎾᏍᎩᏃ ᎠᎾᏓᎪᎾᏗᏍᎬ, ᎠᏂᏏᏫᎭ ᏗᎾᏓᏍᏓᏴᎲᏍᎩ ᎠᎴ ᎬᏩᏂᏍᏕᎵᏍᎩ ᎤᏃᏢᏗ ᏔᎵ appetizers, ᏦᎢ entrees ᎠᎴ ᏔᎵ ᎤᎦᎾᏍᏗ ᎬᏙᏗ ᎾᎿ ᎠᏍᎪᎵ ᎬᏗᏍᎬᎢ. --- ᎯᎢᏃ ᎤᏂᎰ ᎾᎿ ᏧᏂᎩᏣᏍᏗ ᎠᏣᏗ, ᎧᏬᏄ ᎠᎴ ᏯᎾᏏ ᎭᏫᏯ ᎬᏔᏂᏓᏍᏗ. --- McClellan ᎠᏗᏍᎬ ᎪᏢᏍᎪ ᎤᎦᎾᏍᏗ Ꮭ ᏙᎯᏳ ᏩᏍᎪᎵᏴ ᏱᎩ ᎠᎴ ᎾᏍᎩ ᎤᏓᏅᏖᏗᎭ. ᎯᎠ ᎪᏢᏗ ᎾᎿ ᎠᎾᏓᎪᎾᏗᏍᎬ, ᎠᏗᏍᎬ ᎤᎵᏍᏓᏴᏁ ᎢᏤ ᎠᏂᏍᏆᏂ ᎤᎾᎵᏍᏓᏴᏗ, ᎠᎪᎵᏰᏓ ᎠᏓᏍᏓᏴᏗ ᎪᏪᎵ ᎠᎴ ᎤᎦᏎᏍᏔᎾ ᏧᏓᎴᏅᏓ ᎢᏗᎦᎬᏁᏗ “ᏦᎢ ᏗᎾᏓᎸᎢ” ᎦᎪᏢᏙᏗ ᎨᏒᎢ. --- ᎤᏛᏅ ᎾᏍᎩ ᏌᏊ ᎤᏟᏂᎪᎯᏍᏗᏍᎬ ᎠᏲᎯᎲ ᎠᎾᏓᎪᎾᏗᏍᎬᎢ ᎾᏍᎩ ᏂᎦᏓ ᎤᏕᎶᏆᎥ ᎾᏍᎩ ᎣᏍᏓ ᎠᏑᏴᏅᎲᏍᏗ ᎠᎵᏍᏓᏴᏗ ᎣᏍᏓ ᎠᏑᏴᏅᎯᏍᏗ ᎠᎵᏍᏓᏴᏗ. ᎠᏢᏈᏍᏗᏍᎪᎢ, ᎠᏗᏍᎬ, ᎠᏑᏴᏅᎲᏍᏗ ᎠᎵᏍᏓᏴᏗ ᎾᏍᎩᏃ ᎠᎾᎵᏍᏓᏴᎲᏍᎩ ᎾᏍᎩ Ꮭ ᎠᏎ ᎢᎤᎾᏑᏴᏗ ᏱᎦᎩ. --- ᎾᏍᎩ ᎠᎾᏓᎪᎾᏗᏍᎬ ᏓᏄᎪᏗᏍᎪ ᎾᎿ ᏄᏍᏛ ᎠᎩᏍᏗᎢ, ᎤᎵᏑᏫᏓ ᎠᎴ ᏄᏍᏛ ᏅᎬᏁᎲ ᎠᎴ ᎢᎪᎯᏓ ᏚᏟᎢᎵᏙᎸ. ᎠᏓᏍᏓᏴᎲᏍᎩ ᏑᏟᎶᏓ ᎠᏛᏅᎢᏍᏙᏗ ᎠᎴ ᏑᏟᎶᏓ ᎬᏂᏍᏔᏅᏗ ᏃᏊᏃ ᎦᏍᎩᎸ ᏩᏠᏗ ᎤᏂᎩᏍᏗᎢ. --- ᎠᎾᏓᎪᎾᏗᏍᎬ ᎾᎿ ᎤᏪᏘ ᎤᏂᏍᏆᏂᎪᏔᏅ’ ᎤᎦᎾᏮᎦᎶᎯᏍᏗ ᎤᏂᏍᏆᎸᎡᏗ, ᎠᎴ McClellan ᎤᏛᏅ ᎾᎿ ᎠᎾᏓᎪᎾᏗᏍᎬ ᎾᎿ ᏄᏗᏝᎬ ᎾᎿ ᏍᎪᎯᏧᏈ ᏔᎵ ᎨᏒᎢ, ᎾᏃ ᏄᏗᏞᎬ ᎾᎿ ᏍᎪᎯᏧᏈ ᏍᎩᎦᏚ ᎨᏒᎢ. --- ᎤᏛᏅ ᎤᏅᏛ ᎾᎿ ᎤᎦᏎᏍᏙᏗᎢ ᎾᎿ ᏄᏗᏢᎬ ᎠᎴ “ᎤᏓᏍᏓᏴᏗ ᎾᎿ ᎤᏓᏅᏛ ᎬᏗ” ᎠᎴ ᎬᏩᏓᎪᏅᏙᏗ ᎨᏒ ᏅᏗᎦᎵᏍᏙᏗᏃ ᎣᏍᏓ ᎤᎾᎥ ᎪᏪᎵ ᎤᏓᏍᏓᏴᏙᏗ. --- “ᎯᎢᎾ ᎠᏆᏜᏅᏓᏕᎸ Ꮭ ᏯᏆᏚᎵᏍᎨ ᎠᎩᏅᏗᏍᏗ ᎯᎠ ᎠᎴ ‘ᎯᎢᏛ ᎡᎵᏊ ᏱᏂᎦᏛᎦ ᎠᎴ ᎡᎵᏊ ᏱᏂᎦᏛᎦ.’ ᎾᏍᎩ ᏂᎦᏓ ᏓᏥᏃᎯᏯ ᎾᎿ ᎠᎾᏓᎪᎾᏗᏍᎬᎢ,” ᎤᏛᏅ. --- ᏗᎫᎪᏗᏍᎩ ᏚᎾᏑᏰᏒ ᎾᎿ ᎢᎸᏍᎦ ᏯᏂ ᏗᎾᏓᏍᏓᏴᎲᏍᎩ, ᎾᎿ ᎯᎠ ᏧᎾᏑᏰᏓ ᎯᎠ ᎨᏒ Scott Drewno, ᏩᎦᎸᎳᏗᏴ ᏗᏓᏍᏓᏴᎲᏍᎩ ᎾᎿ “”The Source by Wolfgang Puck” ᎠᎴ ᎡᏘ ᏧᎨᏒ ᏩᏒᏓᏃ D.C., ᏗᏓᏍᏓᏴᎲᏍᎩ ᏑᏕᏘᏴᏓ ᎨᏒᎢ; Brian Patterson, Hetzlers ᎤᎾᏓᎪᎾᏔᏅᎢ ᎾᎿ ᏔᎵᏯᎦᏴᎵ ᏍᎪᎯ ᎤᏕᏘᏴᏌᏗᏒᎢ; ᎠᎴ Pati Jinich, ᏩᎦᎸᎳᏗᏴ ᎠᏓᏍᏓᏴᎲᏍᎩ ᎾᎿ D.C ᎠᏂᏍᏆᏂ ᎢᏳᎾᏛᏁᎵᏓᏍᏗ ᎪᏢᏒ ᎠᎴ ᎦᏬᏂᏍᎩ ᎾᎿ ᎠᎾᏓᏍᏓᏴᎲᏍᎩ ᏓᏓᏴᎵᏛᏍᎬ “Pati’s ᏍᏆᏂ ᎦᏍᎩᎸ.” ᎾᎿ ᏗᎦᏃᏣᏢᏍᎩ ᎾᎿ ᎠᎾᏓᎪᎾᏗᏍᎬ ᎤᏛᏅ McClellan ᎾᎿ ᎤᏂᎪᏓ ᎤᏂᎸᏉᏓ. ᎠᏎᏃ ᏌᏊ ᎢᎦᏅᏅ ᎤᏲᎱᏎᎸᎢ, 629-628. --- McClellan ᎤᏛᏅ ᎾᎿ “ᎤᎸᏉᏔᏅ ᎠᎾᏓᎪᎾᏗᏍᎬᎢ,” ᏓᏏᎳᏕᏫᏒ ᎠᎴ ᎠᏓᏅᏍᎬ ᎾᎿ “ᏄᏦᏎᏛᎾ ᎡᎲ” ᎠᎴ ᎤᏬᎯᏳ ᏓᏳᏍᏕᎸᎯᏒ ᏄᏍᏛ ᎾᏛᏁᎲᎢ. ᎤᏛᏅ ᎾᏍᎩ ᎤᏕᎶᏆᎥ ᎠᎴ ᎡᎵᏊ ᎤᏠᏯ ᏱᏂᎦᏛᎦ ᎾᏍᎩ “ᏧᎾᏔᎾ ᎠᏂᏧᏣ.’ --- “ᎠᏆᏅᏔ ᎬᏩᏓᏍᏓᏴᏗ ᎨᏒ, ᎠᎴ ᎪᎯᎦ ᏂᎦᏛᏁᎰᎢ. ᎠᏂᏴᏫ ᎤᏂᎸᏉᏗ ᎤᏂᎩᏍᏗ ᎠᏆᏓᏍᏓᏴᏅ,” ᎠᏗᏍᎬᎢ.

--- ---
06/14/2011 06:59 AM
ᏓᎵᏆ, ᎣᎦᎵᎰᎻ.— ᎦᎫᏍᏓᎥ ᎠᎴ ᎤᎾᏁᏍᏗ ᎤᏓᎴᏅᎲ ᎢᎬᏱᎯᎨᏍᏗ ᏕᎭᎷᏱ ᎧᎸ ᎾᏍᎩᎾ ᏣᎳᎩ ᎤᏂᏲᏏᏙᎸ ᎠᎵᏟ, ᎠᎴ ᏣᎳᎩ ᎠᏰᎵ ᏧᏂᎸᏫᏍᏓᏁᎯ ᎤᎾᏛᏅ ᎤᏚᎩ ᎤᏅᎭ ᏛᏓᎴᏅᎯᏒ ᎠᎾᏁᏍᎨᏍᎬ ᎠᎭᏂ W.W Keeler ᎪᏂᎳᏍᏓᏢ ᎤᎾᏓᏁᎸᎢ. --- ᏣᎳᎩ ᎠᏰᎵ ᎠᏂᏴᏫ ᎢᏗᎾᏛᏁᎯ ᎤᎾᏓᏡᎬ ᏗᏓᏘᏂᏙᎯ Norma Merriman ᎤᏛᏅ ᏯᎾᏛᏁᎯ ᏧᏂᎸᏫᏍᏓᏁᎯ ᎤᏃᏢᏅ ᎦᎫᏍᏓᎥ ᎠᎴ ᎾᎿ ᎠᎴᏅᏙᏗ ᏄᏅᏁᎸ ᎾᎿ ᎠᏰᏟ. ᎠᏎᏍᎩᏂ ᏅᏗᎦᎵᏍᏙᏗ ᎢᏯᎾᏛᏁᎯ ᏙᎯᏳ ᎢᏳᏍᏗ ᏂᏛᎦᎵᏍᏔᏂᏒ ᏃᏊ ᎠᎾᏁᏍᎨᏍᎬᎢ, ᎤᏛᏅᎢ Merriman Ꮭ ᏙᎯᏳ ᏳᏅᏕ ᏳᏍᏗ ᏂᏗᎦᎵᏍᏔᏂᏒ ᏃᏊ “ ᎠᏗᏍᎬᏃ ᏛᎵᏌᎳᏓᏂ ᎾᎿᏂ.” --- “ᎯᎢᏃ ᏭᏍᏆᏂᎪᏗᏴ ᎠᏁᎩᏍᏗ ᎾᎿ ᏓᏖᎳᏗᏙᎳ. ᎪᎯᏓ ᏓᏟᎢᎵᏙ. ᎡᎵᏃ ᏝᎦ ᏙᏛᏟᎵᏙᎳ ᎠᏍᏆᏗᏍᏗᎢ,” ᎤᏛᏅᎢ. “ ᏐᎢᏃ ᎢᏯᏛᏗ ᎤᎧᏲᏓ ᏧᏂᎸᏫᏍᏓᏁᎯ, ᎠᎴ ᎾᏍᎩᎾ ᏫᏂᏗᎷᎬᎾ, ᏐᎢ ᎠᏟᎶᎥ ᏃᏣᏛᏁᎮᏍᏗ.” --- ᎤᎧᏲᏗ ᏗᎦᎸᏫᏍᏓᏁᏗ ᎦᏛᎬ ᎾᏍᎩ ᎠᎾᏁᏍᎨᏍᎬ ᏳᏭᏟᎢᎶᏝ ᎾᏍᎩ ᏂᎦᏓ ᎫᏝᎠ ᎠᎴ Ꮭ ᏱᎦᎦᏚᎳᎦ ᎤᏛᏅ Merriam ᎠᎾᏁᏍᎨᏍᎬ ᎠᏰᏟ ᏃᏊ “ᎦᏚᎩ” ᏛᏓᎴᏅᎯ, ᎦᏗᎬᏃ ᎾᏍᎩ ᎠᏂᏏᏴᏫᎭ ᎠᎾᏓᎵᏍᎪᎸᏗᏍᎬ ᏧᎸᏫᏍᏓᏁᏗ, ᎠᏕᎳ ᎠᎵᏍᎪᎸᏔᏂᏓᏍᏗ ᎠᎴ ᎠᏁᏍᏙᏗ, ᎾᏍᎩᎾᏍᏊ ᏣᎳᎩ ᎠᏰᎵ ᎠᎵᏍᎪᎸᏗᏍᎬᎢ. --- ᏅᏗᎦᎵᏍᏙᏗ ᎤᎪᏓ ᏚᏙᏢᎾᏂ ᎾᏍᎩ ᎠᏍᏆᏗᏍᏙᏗ ᎠᎾᏁᏍᎨᏍᎬᎢ, ᎠᏠᏯᏍᏗ ᎡᎶᎯ ᏂᎦᎵᏍᏔᏅᏍᎬ, ᎤᏛᏅ ᏣᎳᎩ ᎠᏰᎵ Ꮭ ᏙᎯᏳ ᏯᏂᏁᎦ ᎢᏳ ᎤᎵᏍᏆᏗᏍᏗᎢ. --- ᎣᏩᏌ ᎠᎾᏓᎵᏍᎪᎸᏗᏍᎩ ᎤᎾᎵᏍᎪᎸᏔᏂ ᎾᎿ 29,000 ᎢᏳᏟᎶᏓ ᏩᏥ ᎤᏪᏅᏍᏗ ᎾᏍᎩ ᏦᎢ ᏧᏕᏘᏴᏓ ᎢᎪᎯᏓ. Merriam ᎤᏛᏅ Ꮭ ᏙᎯᏳ ᏳᏅᏔ ᎾᏍᎩᎮᏅ ᏦᎢ ᎾᏕᏘᏯ ᎬᏩᎾᎵᏍᎪᎸᏔᏅ ᏧᏂᎸᏫᏍᏓᏁᏗᎢ ᎢᎬᏱ ᏧᏂᏃᎮᏢ ᎾᏍᎩ ᏯᏛᏗᎢ. ᏝᏙᎯᏳ ᎡᎵ ᏱᎾᏂᎠ ᏧᏂᎸᏫᏍᏓᏁᎯ ᎾᏍᎩ ᏣᏎᏝ ᎢᏯᏛᏗᎢ, ᎠᏎᏃ Merriman ᎤᏛᏅ Ꮭ ᏙᎯᏳ ᎡᎵ ᏱᎾᏂᎠ ᎤᎾᏓᎵᏍᎪᎸᏔᏅ ᏧᏂᎸᏫᏍᏓᏁᏗ ᎯᎢᎾ ᏥᏛᎾᏁᏍᎨᎯ ᎤᏂᏲᏏᏙᎸ ᎠᏰᏟ. --- “ᏝᏃ ᏙᎯᏳ ᏲᏅᏙ ᎩᎳ ᏱᏓᏛᏛᎾ Ꮟ ᏳᎾᏛᏅᎢᏍᏓ ᏧᏂᎸᏫᏍᏓᏁᏗᎢ,” ᎤᏛᏅᎢ. ᏂᎨᎵᏍᎬᏃ ᎢᎦᏓ ᎤᏂᏲᏎᎳ ᎠᎦᏟᏱ ᏚᎾᏓᏅᏛ ᏅᏗᎦᎵᏍᏙᏗ ᎢᎬᏱ ᏧᎵᏁᏨᎢ. ᏝᏃ ᎡᏍᎦ ᏯᎩᏰᎸᎭ; ᎾᏍᎩᏊᏍᎩᏂ ᏄᎾᏍᏓ ᎠᏂᏴᏫ.’ --- Merriman ᎤᏛᏅ ᎤᏬᎯᏳ ᎯᎠ ᏯᏛᏗ ᏃᏊ ᏣᏟᎶᎯᎭ ᎾᎿ ᎠᏂᎧᏔᎯ ᏯᎾᏛᏁᎯ ᏛᎾᏓᎵᏍᎪᎸᏔᏂ ᏧᏂᎸᏫᏍᏓᏁᏗ Ꮟ ᏂᎦᏥᏯᏛᎪᏔᏅᎾ ᎠᏂᏐᎢ ᎾᏍᎩ ᏳᎾᏛᏅᎢᏍᏓ ᏧᏂᎸᏫᏍᏓᏁᏗᎢ. --- ᎦᏙᏃ ᎤᎾᏑᏰᏒ ᎾᏍᎩᎾ ᎤᎾᏁᎢᏍᏗ ᎾᎿ ᏚᎵᏍᏗ ᎧᎸ ᏔᎵ ᏯᎦᏴᎵ ᏐᏁᎳ ᎤᏕᏘᏴᏌᏗᏒ ᏅᎥ ᎾᎿ ᎤᏂᏲᏏᏙᎸ ᏚᎾᏙᎥ ᏗᎪᏪᎳ ᏅᏯ ᏥᎨᏔ ᎾᎿ ᎠᏂᎳᏍᏓᏢ ᎤᏔᎾ ᏗᏓᏁᎸᎢ. ᎠᏂᏴᏫ ᏗᏂᏍᏕᎸᎯᏙ ᎤᎾᏓᏡᎬ ᎾᏍᎩ ᎤᏂᏍᎪᎵᏓ ᎾᎿ ᎯᎠ ᎢᏯᏛᏗ ᏧᏟᎢᎶᏝ ᎾᏗᎦᎵᏍᏙᏗ ᎤᎾᎦᏎᏍᏙ ᎾᎿ ᏣᎳᎩ ᎠᏰᎵ ᏧᏂᎸᏫᏍᏓᏁᎯ ᎾᎿ ᎤᏂᏲᏏᏙᎸ ᎾᎾᏛᏁᎵᏙᎲᎢ ᎠᎴ ᏚᏂᎲ ᏧᏂᎸᏫᏍᏓᏁᏗ. --- ᏣᎳᎩ ᎠᏰᎵ ᎠᏓᏁᏢᏍᎦ 500,000 ᎾᏍᎩᎾ ᎯᎠ ᎠᎾᏁᏍᎨᏍᎬ ᎠᎴ ᎠᎾᏓᎵᏍᎪᎸᏗᏍᎬ ᏗᎦᎸᏫᏍᏓᏁᏗ ᎾᎿ ᏚᎾᏙᏢᏒᎢ. --- ᏓᎵᎬᏩᏢᏍᎬ ᎾᎿ ᎠᏰᏟ ᎤᏁᏉᏣ ᎾᎿ ᏩᎪᎲ ᎾᏍᎩ ᏦᎢ ᎾᏕᏘᏯ ᏥᎨᏒ ᎤᏓᎴᏅᏔᏅ 800,000 ᎾᎿ ᏔᎵ ᎢᏳᏆᏗᏅᏓ. ᎠᎾᏁᏍᎨᏍᎬ ᏅᎬᎪᏔᏅ ᎠᎴ ᏚᎳᎬᏩᏝᏅ ᎬᏔᏂᏓᏍᏗ ᎤᏁᏉᏣ ᎾᎿ ᏦᎢ ᏧᏕᏘᏴᏓ, ᎾᏍᎩᎾ ᎠᏎᏍᏗ, ᎠᏗᏍᎬ Merriman. --- ᎾᏍᎩ 8,700- square-ᏯᎳᏏᏓ ᎠᏓᏁᎸ ᎾᏍᎩ ᎠᏓᏁᎴᏍᏗ ᎾᎿᏂ tennis ᏧᎾᏁᎶᏗ ᏄᎵᏍᏔᏅ ᎾᎿ ᎠᏂᎳᏍᏓᏢ ᏧᎾᏂᎩᏍᏗᏍᏗᏒ. ᏧᏂᎸᏫᏍᏓᏁᎯ ᎤᏂᎲᏌ ᎠᎴ ᎤᎾᏐᏯᎳ ᎾᎿ ᎤᎾᏁᏍᏗᎢ. --- ᎤᏠᏯᏍᏛ ᎯᎢᎾ ᏥᏛᎾᏁᏍᎨᎯ ᎤᏠᏅᏛ ᎾᏍᎩᎾ ᎤᏂᏲᏏᏙᎸ ᎠᏰᎵ ᎤᎾᏙᏢᏎᏍᏗ, ᏧᎾᏟᏃᎮᏙᏗ, ᏧᏂᎸᏫᏍᏓᏁᏗ, ᎤᎾᏓᏍᏓᏴᏗ, ᎪᏪᎵ ᏧᏂᏅᏗ ᎠᎴ ᏍᎦᏚᎩ ᎧᏅᏑᎸ. ᎤᏤᏟᏓ “ᎦᎳᏅᏛ ᎠᏥᎸᏉᏗ” ᎤᏂᏍᏆᏂᎪᏔᏅᎲᏍᏗ ᏙᏛᏂᏃᎮᏟ ᎠᏂᏏᏴᏫᎭ ᏣᎳᎩ ᎤᏲᏏᏙᎸ, ᎠᎴ ᏗᏙᎸᎩ ᏂᏧᎵᏍᏔᏅᏍᏔᏅ, ᎾᎿ ᎠᏓᏁᎸ ᎧᎸᎬ ᎢᏗᏢ ᏭᎬᏖᏍᏗ. --- Merriman ᎤᏛᏅ ᏙᎯᏳᏃ ᏣᎳᎩ ᎠᏰᎵ ᎠᏁᏍᎨᎭ ᎤᏂᏲᏏᏙᎸ ᎠᏰᏟ, ᎾᏂᎥᏃ ᎤᏂᏲᏏᏙᎸ ᎤᏅᏙᏗ ᎨᏎᏍᏗ. --- “ᏝᏃ ᏱᏓᏓᎴᎦ ᎡᎯᏯ ᏱᎩ ᎠᎴ Ꮭ. ᎾᏂᎥ ᎾᏍᎩᏊ ᎤᏲᏏᏙᎸ ᏱᎩ, ᎾᏍᎩ ᎮᏅ ᎤᏅᏙᏗ ᎠᎴ ᏚᎾᏓᏘᎾᎥᎢ,” ᎤᏛᏅᎢ. “ᎤᏙᏢᏒᏃ ᎾᎿ ᎠᏂᏲᏍᎩ ᎤᎬᏩᏟ ᎤᎵᏍᏚᎢᏓ ᎾᏂᎥ ᎤᏂᏲᏏᏙᎸ ᏂᎦᏯᎢᏎᏍᏗ ᎾᎿ ᎠᎵᏍᏆᏙᏅ ᎠᎾᏁᏍᎨᏍᎬᎢ.” --- ᎠᏎᏍᎩᏂ, ᎤᏛᏅ ᎢᎦᏓ ᎤᏂᏲᏏᏙᎸ ᎢᏳᎾᏛᏁᎵᏓᏍᏗ ᎤᏂᎭ ᎤᏤᏟᏓ ᎠᎾᎵᏍᎪᎸᏗᏍᎩ ᎤᏂᎰ ᏧᏂᎧᎾᏩᏛᏍᏗ ᏝᏃ ᏂᎦᏓ ᎤᏅᏙᏗ ᏱᎨᏐᎢ. --- ᎠᏂᏴᏫ ᎤᎾᏛᏅᎢᏍᏗ ᎤᎾᏓᎵᏍᎪᎸᏙᏗ ᏧᏂᎸᏫᏍᏓᏁᏗ ᎤᎾᎵᏍᏕᎸᏗ ᎾᎿ ᏣᎳᎩ ᎤᏂᏲᏏᏙᎸ ᎠᏰᏟ ᎯᎠ ᎤᎾᏟᏃᎮᏙᏗ Rogan Noble 918-453-5694 ᎠᎴ ᎠᎭᏂ ᏪᏓᏍᏗ http://veteranscenter.cherokee.org.

--- ---
06/13/2011 06:21 AM
ᏓᎵᏆ, ᎣᎦᎵᎰᎻ.— ᏣᎳᎩ ᎠᏰᎵ ᎤᏟᏓ ᏅᏬᏘ ᏧᏂᎸᏫᏍᏓᏁᎯ ᎠᎾᎵᏍᎪᎸᏗ ᎠᏎᏊ --- ᏏᏅᏓ ᏂᏕᎦᎵᏍᏔᏁᎬᎢ ᎩᎶ ᏧᏄᎸᎲᏍᎪ ᎤᏬᎳᏕᏍᏗ ᎪᎱᏍᏗ ᎤᎵᏍᏓᏁᎸ ᏥᎨᏐ --- ᎾᏍᎩᏃ ᎤᎾᏬᎳᏕᏍᏗ ᏓᎾᏕᎶᏆᏍᎪ ᎯᎠ ᏓᏂᏍᏕᎵᏍᎪ/ᎢᎬᏱ ᏗᏂᏍᏕᎵᏍᎩ --- ᏓᎾᏕᏲᎲᏍᎪ ᎾᎿ EMS ᎤᎾᏓᏁᎸ ᎾᎿ ᎤᎨᏬᏗ ᎦᏚᏏ ᎦᏅᏅ ᎠᎴ ᏑᏓᎵᏍᎪ ᏔᎵ --- ᎪᏪᎳ ᎤᏔᎾ ᎦᏅᏅᎢ, ᎾᎿ ᎤᏴᏢ ᎢᏗᏢ ᏣᎳᎩᎯ ᎠᏰᎵ. --- EMS ᏧᎸᏫᏍᏓᏁᎯ Mark Bighorse ᎤᏛᏅ ᎾᎿ ᏓᏕᏲᎲᏍᎪ ᏱᎾᏂᎠᏮ ᏳᏂᎷᏣ --- ᏓᎾᏕᎶᏆᏍᎪ ᏌᏊ ᏒᎾᏙᏓᏆᏍᏗ, ᎤᏛᏅ, ᏔᎵᏍᎪ ᏧᏁᎳ ᎾᏂᎥ ᏗᎾᏕᎶᏆᏍᎩ --- ᎤᏂᎷᏤ ᏧᎾᏕᎶᏆᏍᏗ ᎤᎬᏩᏟ. --- “ᎢᏳᏍᏗᏛ ᏒᎾᏙᏓᏆᏍᏗ ᎨᏒ ᎣᏣᎦᏎᏍᏗᏍᎪ. ᏧᎾᏔᏂ CPR/ᎢᎬᏱ ᏗᏂᏍᏕᎵᏍᎩ --- ᎠᏂᎧᎮᎪ ᏗᎾᏕᎶᏆᏍᎩ ᎠᎴ ᎠᎾᏕᎶᏆᎢᏏᏍᎩ ᎾᏍᏊ ᏓᎾᏕᎶᏆᏍᎪ. --- ᎠᎴᏗᏍᏊ ᏅᏬᏘ ᎠᎴ ᏳᎾᏛᏁᎵᏓᏍᏗ. ᏧᏂᏍᏕᎸᏗ ᏗᏂᏲᏟ ᎠᎴ ᏧᎾᏍᏗᎢ ᎾᏍᎩ ᎤᏠᏯ --- ᎦᎸᎳᏗᏢ ᏥᎪᏪᎳ ᏧᎾᏔᏂ ᏧᏂᏍᏕᎸᏙᏗ ᎤᎬᏩᏟ,” ᎤᏛᏅᎢ. --- ᏣᎳᎩ ᎠᏰᎵ EMS ᎠᎵᏍᎪᎸᏗᏍᎪ ᏌᏊ ᎢᏧᎾᏕᎶᏆᏍᏗ ᏒᎾᏙᏓᏆᏍᏗ ᎨᏒ ᎾᎿ --- ᎤᏕᏘᏴᏌᏗᏒᎢ. “ᎾᏍᎩᎾ ᏱᏚᎾᏕᎶᏆᎣᏂ ᎠᎭᏂ, ᎯᎠᏃ ᏄᏩᏃ ᎠᎹᏱᏟ ᎤᎾᏫ (ᏚᎾᎵᎪᏛᎢ). ᎾᏍᎩᏃ ᏧᎾᏤᎵ ᏗᏕᏲᏙᏗ ᏙᏨᏗᏍᎪᎢ. ᎾᏍᎩᏃ ᏔᎵ ᏧᏕᏘᏴᏓ ᏱᏚᎾᏕᎶᏆᎢ ᎠᏆᏂᏲᏍᏗ ᎠᎾᏓᏅᏁᎭᎢ ᎠᏓᎵᏍᎪᎸᏓᏁᎯ ᎾᏍᎩᎾ ᏗᏍᏕᎸᎯᏓᏍᏗ ᎠᏂᏴᏫ,” ᎠᏗᏍᎬ Bighorse. “ᏙᎯᏳᏃ ᏧᎾᏕᎶᏆᏍᏗ, ᎾᏍᏆᎢᎴᏱ ᏱᏓᏂᎪᎵᏰᎢᏏᏏ ᏗᏕᎶᏆᏍᏙᏗ ᎾᎿ ᏑᏓᎵ ᎢᏅᏓ ᎢᏳᏓᎵ ᎾᏍᎩ ᎤᎾᏅᏓᏗᏍᏗᏍᎩ ᎦᏳᎳ ᎠᏂᎦᏔᎲᎢ.” --- Bighorse ᎠᏗᏍᎬ CPR ᎤᏓᏁᏟᏴᏌ ᎾᏍᎩ ᏓᏕᏘᏴᎯᏒᎢ. ᏭᎪᏛ ᎤᏓᏁᏟᏴᏓ ᎨᏒ --- ᎾᏍᎩ ᎠᏂᏁᏥ ᏓᎾᏐᏅᏍᏗᏍᎬ ᎤᏠᏯᏊ ᎾᎿ ᎠᏂᎰᎵ ᎤᏃᎴ ᏥᏓᏅᏗᏍᎪᎢ --- ᏥᏓᎾᏦᏔᏍᎪ ᎤᏃᎴ ᎠᎵᏍᏕᎵᎡᎩ ᎤᏬᎳᏕᏍᏗ ᏴᏫ. --- “ᎤᏓᏁᏟᏴᏓ ᏧᏩᎪᏔᏅᏒᎢ….. ᎢᎬᏱ ᎠᏯ ᏥᏓᏆᏕᎶᏆᎥ ᎾᎿ ᏐᏁᎳᏚ ᎢᏍᎪᎯᏧᏈ --- ᎦᎵᏆᏍᎪ ᏧᏁᎳ ᎤᏕᏘᏴᏌᏗᏒ ᎾᎿ ᏧᏓᎴᎾᎢ ᏗᏎᏍᏗ ᏥᎨᏒ ᎾᎿ ᎢᏧᎾᏕᏘᏴᏓ ᎨᏒ --- ᏃᏊᏃ ᏥᎩ ᏄᏓᎴ ᎢᎬᏁᎸ ᎢᎩ,” ᎤᏛᏅᎢ. --- “ᏦᏍᎪᎯ ᎢᏗᏐᏅᏍᏔᏅ ᎨᏒ ᎾᎿ ᏁᎳᏚ ᏯᏛᎵᏛ ᎠᎴ ᏔᎵ ᏳᏬᎳᏕᏍᏗ ᎾᏍᎩ ᎠᏎ --- ᏳᏂᎬᎦ ᎠᎴ ᏱᏣᏒᏰᏌ ᎢᏣᏛᏗᎢ.” --- ᎤᎪᏛᏃ ᎯᎠ AHA’s ᎠᏂᏐᏙᏯᏍᎩ ᎾᏂᎥ ᎠᏂᏴᏫ ᏧᏁᏲᏗ ᎤᎾᏕᎶᏆᏍᏗᎢ. --- “ᎤᎾᏕᎶᎰᏒ ᎾᎿ ᏯᏛᎾ ᎦᎵᏆᏍᎪ percent ᎢᎦ ᎠᏂᏴᏫ ᎠᏁᎲᎢ, ᏝᏃ ᏱᏓᎾᏕᎶᏆᏍᎪ --- ᎯᎠ CPR ᏓᎾᏕᎶᏆᏍᎬᎢ, ᎢᏳᏃ ᎾᏍᎩ ᏱᏄᎾᏛᏁᎵ, ᎪᎱᏍᏗ ᏴᎦᎵᏍᏓ ᎢᎸᏢ ᎠᏁᏙᎲ ᎾᏍᎩ ᏁᎵᏍᎪᏧᏁᎳ percent ᎢᎦ ᏳᏂᏍᏕᎳ ᎡᎵᏊ ᎬᏩᏍᏕᎸᏗ ᏱᎩ ᎾᎿ ᎤᏕᎶᏆᎥ ᎬᏩᏙᏗ ᏱᎩ ᎾᎿ CPRᎢ,” ᎠᏗᏍᎬᎢ. --- ᏌᏊᏃ ᏭᏔᏅ ᎣᎦᏓᏅᏖᏗᏍᎬ ᎾᏍᎩ ᎤᏂᎪᏛ ᎠᎾᏕᎶᏆᏍᎬ ᎯᎠ CPR ᎾᎿ ᎥᏳᎩ --- ᎬᏩᏂᏠᎯᏍᏗ ᏱᎩ ᎾᎿ ᎠᏂᎰᎵ ᎠᏅᏗᏍᎬᎢ. Bighorse ᎤᏛᏅ ᏙᎯᏳ ᎢᎸᏢ ᎩᎶ ᎥᏳᎩ --- ᏳᏠᎯ ᎾᏍᎩ ᎯᎠ ᎥᏳᎩ ᎤᏪ ᏱᎩ. --- “HIV ᎨᏒ ᏍᏓᏱ ᎤᏓᏠᎯᏍᏗᎢ, ᎣᏤᎵᏍᎬᏃ ᎢᏳ ᎪᎱᏍᏗ ᎤᏓᏠᎯᏍᏗ ᏱᎩ ᎯᎠ ᏱᎦ --- ᎾᏍᎩ hepatitis B ᎠᎴ C ᎾᏍᎩᎾ ᎩᎦ ᏳᏗᏠᏯᏍᏗ, TB, ᎠᎴ meningitis. ᏙᎯᏳᏃ --- ᎪᎱᏍᏗ ᎬᏩᏓᏠᎯᏍᏗ ᎢᎦ, ᎠᎴ ᎢᏳ ᏏᏓᏁᎸ ᏱᎦ, ᎥᎰᎵ ᎬᏙᏗ ᏳᎪᏓ. ᏃᏊᏃ ᏄᏓᎴ --- ᏨᏌᏊ ᏗᏧᎪᏙᏗ,” ᎤᏛᏅᎢ. --- ᏓᎵᏆ ᎦᏁᎳ Erika Lloyd ᏚᎸᏫᏍᏓᏁᎰ ᎾᎿ Toy Chest ᎤᎾᏕᎶᏆᏍᏗ ᎠᏰᏟ ᎠᎴ --- ᎾᏍᏊ ᏧᏂᏅᏓ ᎠᏆᎾᏲᏍᏗ ᎾᎿ ᎤᎵᏍᎪᎸᏓᏁᎯ ᎾᎿ CPR ᎠᎴ ᎢᎬᏱ ᏯᏛᏁᏗ. --- “ᎠᏓᎵᏍᎪᎸᏓᏁᎯ ᎠᏆᏂᏲᏍᏓ ᎦᏅᏓ, ᎠᏎ ᎦᏅᏓ. ᎠᏎᏃ ᏣᏍᏕᎵᏍᎪ ᎾᏍᎩᎾ ᎤᏟᏍᏗ --- ᏯᏛᏗ ᏱᏄᎵᏍᏔ.,” ᎠᏗᏍᎬ Lloyd. “ᎢᏳᏃ ᎦᏳᎳ ᏗᏣᏕᎶᏆᎥ ᏱᎩ ᎦᏳᎳ, ᏝᏃ --- ᏱᎬᏓᏍᎦᏍᏓᏏ ᎾᏃ ᏗᏕᎶᏆᎥ ᏂᎨᏒᎾ ᏱᎩ. ᎤᎪᏛᏃ ᎠᏂᏴᏫ ᎪᎱᏍᏗ ᏧᎾᎵᏍᏓᏁᎭ --- ᎤᎪᏛ ᎤᏂᏍᎦᏍᏓᏁᎭ ᎢᏳᏃ ᏳᎾᏅᏓ ᏳᎾᏛᏁᎵᏓᏍᏗ Ꮭ ᏱᎬᏩᏂᏍᎦᏍᏓᏏ.” --- Lloyd ᎠᏗᏍᎬ ᎾᎿ Ꮭ ᎤᏔᏅ ᏱᎩ ᎾᎿ ᎤᎵᎩᏐᏔᏅ Ꮎ CPR. --- “ᎠᏆᏅᏓ ᎠᎬᏱ ᎠᎴᏅᏙᏗ, ᎠᏮᏔᏅ ᎾᎿ ᏗᏂᏍᎪᎵ ᎪᎱᏍᏗ ᎤᎾᎵᏍᏓᏁᎸ, ᎠᎴ --- ᎤᏓᏰᎳᎸ, ᎠᎴ ᎤᏍᏛᎪᏍᏔᏅ ᎾᏍᎩ ᏳᏍᏗᏓᏂ, ᎠᏎᏃ Ꮭ ᎦᏅᏍᎨᏂ ᎤᎵᏍᏆᎵᏎᎸ ᎠᎴ --- ᎤᏂᎸᏓᎸᏍᎬᎢ, ᎠᎴ ᎤᎴᏫᏍᏔᏅ ᎧᏬᎳᏕᏍᎬ…. ᎣᏏᏊ.” --- ᎤᎩᏌᏃ ᎾᎿ CPR/ ᎢᎬᏱ ᏯᏛᏁᏗ ᏓᎾᏕᎶᏆᏍᎬ ᎾᎿ ᏅᎩᏍᎪ ᎾᏕᏘᏯ ᎠᎴ ᎾᏍᎩᎾ --- ᏓᏕᏘᏴᎯᏏᏒ ᎤᎪᏓ ᎠᎯᏗᎬ “ᎤᏓᏅᏔᏊ ᎨᏐᎢ.” --- ᏙᎯᏳᏃ ᏣᎾᎦᏎᏍᏗ ᎾᎿ ᎠᏅᏐᏅᏍᏙᏗ ᎤᎪᏛ ᎾᏃ ᏗᏂᎰᎵ ᎬᏙᏗ ᎾᏍᎩ ᎤᏂᎪᏛ --- ᎠᏂᏴᏫ ᎠᎾᎦᏎᏍᏗᏍᎬᎢ,” ᎤᏛᏅᎢ.

--- ---
06/08/2011 07:07 AM
ᎠᏭᏂᏴᏍᏗ, ᎣᎦᎳᎰᎹ. — ᎠᏫᎾ ᏥᎨᏒᏴ ᏥᏚᎸᏫᏍᏓᏁᎲ ᎾᎿ ᎤᏪᏘ ᎦᏚᎲᎢ ᎾᎿ ᏣᎳᎩᎯ ᏧᎾᏓᎴᏅ ᎠᏰᎵ, Danny McCarter ᎤᏕᎶᏆᎡᎢ ᏧᏬᏢᏅᏗ ᏣᎳᎩ ᏚᏇᏍᏗ ᎠᎴ ᏗᏲᏍᏗ ᎾᏍᎩᏃ ᏳᏍᏗ ᎨᎬᏓᏁᎳᏁᎴᎢ. ᎬᏂᎨᏒ ᏂᏚᏮᏁᎴᎢ ᎧᏃᎮᏓ ᎠᎴᏍᏊ ᎠᏂᏣᎳᎩ ᏴᏫ ᏄᏍᏛᎢ ᎤᏅᏙᏗ ᎨᏒ ᎢᎯᏯ ᎾᎯᏳ ᏥᏓᏕᏲᎲᏍᎬᎢ ᏚᏇᏍᏗ ᏗᎪᏢᏅᏗᎢ ᎠᏂᏍᎬᏘ 28 ᎾᎿ CHC. --- McCarter ᏂᎦᏪᏍᎬᎢ ᎠᏂᏣᎳᎩ ᏧᎦᏴᎵᎨ ᏓᏅᏗᏍᎨᎢ ᎢᎯᏯ ᏓᏂᏟᏦᏛᏍᎬᎢ ᎾᎿ ᏧᎾᏁᎳᏗᏍᏗᎢ, ᎠᎴ ᏗᏤᎷᎩᏍᏗ ᏓᏃᏢᏗᏍᎬᎢ, ᏔᎷᏣ ᎠᎴ ᎯᎸᏍᎩ ᏄᏓᎴ ᏱᏛᎬᏘ. “ᏱᎦᏘᏃ ᎬᏩᏛᎯᏍᏗ 10 ᎠᎴ 12 ᏱᎳᏏᏗ ᏱᏗᎦᏅᎯᏓ,” ᎧᏃᎮᏍᎬᏃ ᎡᏍᎦᏂᏊ ᎡᎯ ᎢᎯᏯ. “ᏱᎩᏓ ᎬᎦᏙᏗ ᎨᏒ ᎠᎭᏂ ᎡᏍᎦᏂ 7 ᎠᎴ 8 ᏱᎳᏏᏗ. ᎠᎴᏍᏊ 6 ᏱᎳᏏᏗ ᏱᎦᎾᎯᏓ ᏂᏅᎬᎦ ᏴᎪᏢᎾ.” --- ᎤᏃᎮᏞᏃ ᎥᏝᏃ ᏱᏓᏅᏗᏍᎪᎢ ᎪᎯᏴ ᏥᎩ ᎠᏂᏃᎭᎵᏙᎲᎢ ᎠᎴ ᏓᎾᎵᎪᏂᏍᎬᎢ ᏭᎪᏛᎢ ᏓᏅᏗᏍᎪᎢ. --- McCarter ᏂᎪᎸᎢ ᎠᏓᏠᏍᎪᎢ ᏚᏇᏍᏗ ᏗᏍᏓᏲᏢᎢ ᎠᎴ ᎾᏞᎬᏭ ᏥᏒᎢ ᎤᏓᏠᏎᎢ ᏚᏇᏍᏗ ᏗᏲᏍᏗᎢ ᎾᎿ ᏣᎳᎩᎯ ᎠᏰᎵ ᎤᏕᏘᏱᏍᎬᎢ ᎠᎴ ᎾᎿ ᎠᏂᎩᏚᏩᎩ ᎤᎾᏕᏘᏱᏍᎬᎢ. --- ᏭᎵᏍᎨᏗᏴᎢ ᎨᏒ ᎤᏃᎮᏞᎢ ᏳᏚᎳ ᏧᏪᏲᏗᎢ ᏗᎾᏕᎶᏆᏍᎩ, ᎠᏂᏣᎳᎩ ᏗᎾ ᏱᎩ, ᏄᏍᏛᎢ ᏂᏧᎾᏛᏁᎸᏍᏔᏅᎢ ᎠᏂᏣᎳᎩ. ᏗᏕᎶᏆᏍᎩᏃ Hokey Mitchell, ᎾᎿ Chelsea ᎡᎯ. ᎠᏣᎳᎩᏃ ᎪᏢᏅᏍᎩ ᎠᏕᎳ ᏗᏯᏟᏗ ᎬᏗ ᎪᏢᏅᏍᎪᎢ ᎠᎴ ᏧᏣᏬᏗ ᏗᎳᏑᎶᎢ. --- ᎧᏃᎮᏍᎬᎢ ᏳᏚᎳ ᎤᎪᏗ ᎤᏕᎶᏆᏍᏗᎢ ᎢᎬᏁᎸ ᎠᏂᏣᎳᎩ ᎠᏅᏗᏍᎬᎢ ᎢᎯᏯ ᎠᎴ ᏱᏓᏕᏲᎲᎦ ᏄᏍᏛᎢ ᎤᏕᎶᏆᎥᎢ, ᎤᏠᏱᏊ ᏥᏕᎨᏲᎲᏍᎪᎢ ᎠᏂᏐᎢ ᏱᏗᎬᏁᏗ ᎠᏕᎳ ᏗᏯᏟᏗ ᎠᎴ ᏧᏣᏬᏗ ᏗᎳᏑᎶᎢ. Mitchell ᏄᏪᏎᎢ ᏳᏚᎳ ᎤᏕᎶᏆᏍᏗ ᏧᏬᏢᏅᏗ ᏚᏇᏍᏗ ᎠᎴᏍᏊ ᏧᏪᏲᏗ ᏚᏓᏘᎿᎥᎢ, ᏧᎵᏏ, ᎠᎴ ᎠᏂᏐᎢ ᏧᏃᏢᏅᏗᎢ. --- “ ᎢᎩᏲᎱᏎᏗ ᏂᎨᏒᎾ ᏂᏛᎦᏛᏁᎸᏍᏔᏅᎢ. ᏄᏍᏛ ᎠᏬᎯᏳᏒᎢ ᏍᏓᏯ ᏂᏗᎩᏂᏴᎲᎾ ᏱᎩ ᎠᎴ ᏂᏗᎯᎵᏒᎾ ᏱᎩ ᏱᏩᏟᎢᎶᎦ ᏱᎩᏲᎱᏏ. ᎥᏝ ᏯᏆᏚᎵ ᎥᏍᎩ ᎢᏳᎵᏍᏙᏗᎢ,” ᎠᏗᏍᎨᎢ. --- Mitchell, ᎨᎳ ᎾᎿ ᎳᏥᎢ ᏍᎦᏚᎩ ᏣᎳᎩ ᎤᎾᏓᏡ, ᎤᏁᏨᏃ ᏚᏭᎪᏛ ᎬᏂᎨᏒ ᏳᏩᏁᏗ ᏄᏍᏛ ᎤᏕᎶᏆᎥᎢ ᏚᏇᏍᏗ ᏧᏬᏢᏅᏗᎢ ᎠᏟᎢᎵᏒᎢ ᎾᎿ RCCA ᏗᎾᏛᏍᎩ ᎤᎾᏅᏗ ᎠᎴ ᎬᏙᏗ ᏚᏇᏍᏗ ᎠᎴ ᏗᏲᏍᏗ ᏥᏚᏃᏢᏁ McCarter ᎾᎿ RCCA ᏧᏅᏙᏗ ᏓᎾᎵᎪᏂᏍᎬᎢ ᏚᏇᏍᏗ ᎬᏗ. --- McCarter ᏧᏗᏞᎩ ᏗᏔᎷᎩᏍᎩ ᏕᎬᏗᏍᎬᎢ ᏧᏒᏙᏂ ᏂᏕᎬᏁᎲᎢ ᎢᎯᏯ ᎠᏥᏍᎬᎿᎨᏍᏛᎢ ᎡᏉᏂ ᎤᏪᏴᎢ ᏧᏮᎴᏓ ᎾᎯᏳ Ꮟ ᎾᎾᎴᏂᏍᎬᎾ ᏓᎾᏕᎶᏆᏍᎬᎢ. ᏏᏅ ᏱᏂᏥᏰᎸᎾ ᏗᏤ ᏗᏆᏙᏗᎢ ᏏᏅ Ꮎ ᏗᏬᏗᎨ ᏥᎩ ᏧᎧᏲᏓ. --- ᎾᏃ ᏗᏔᎷᎩᏍᎩ ᏧᏗᏞᎩ ᏂᏕᎬᏁᎰ ᏢᏛᏎ 12 ᎢᏯᏏᏔᏗᏍᏗ 4 ᏱᎳᏏᏗ ᏱᏗᎦᏅᎯᏓ ᏗᏔᎷᎩᏍᎩ ᏕᎬᏛᏍᎪᎢ ᎠᏥᎸᎢ. ᏳᏍᏆᏗᏃ ᎤᏒᏙᏂ ᏂᎬᏁᎲᎢ ᎢᎯᏯ ᏢᏃ ᎢᏯᏏᏔᏗᏍᏗ ᎠᏰᎳᏍᏗ ᎬᏗ, ᏔᎷᎩᏍᎩ ᎠᏱᎰ ᏫᏗᎬᏛ ᎠᎴ ᏫᎦᏒᏙᏍᎪᎢ ᎤᏒᏙᏅᎢ. ᎦᏃᏥᎭ ᎠᎵᏰᏑᎶ ᎤᎵᏰᏑᎶᎢ ᎤᏂᏙᏗ ᎢᎯᏯ ᎾᏊ ᏱᏧᏩᏌᏙᏯ ᎤᏗᏞᎩ ᏔᎷᎩᏍᎩ ᎢᎦᏃ ᎤᏗᏞᎩ ᎨᏐᎢ. ᎤᏗᏞᎩ ᎠᏔᏃᎴᎪᎢ ᏅᏊ ᏳᏮᏂᎳ ᎠᎹ ᏓᏟᏍᏛᎢ ᎾᎿ ᏚᏍᏛᏪᏙᎬᎢ ᎢᎯᏱᎢ. ᎤᏗᏞᎩᏃ ᏔᎷᎩᏍᎩ ᎠᎪᎲᏍᏗᎰ ᎤᏍᏛᏪᏙᎬᎢ, ᎠᎴᏍᏊ ᎯᎸᏍᎩ ᎢᏳᏩᎬᏘ ᎤᏗᏞᎩ ᏔᎷᎩᏍᎩ ᏗᎦᏌᏙᏍᎪᎢ ᏓᏫᏍᎦᎨ ᏂᎬᏁᎲᎢ ᎢᎯᏯ. --- McCarter ᏳᏪᏓ ᎤᏛᎦᏅᏃ ᎨᏒ ᎢᏳᏍᏗ ᎾᏅᏛᏁᎲᎢ ᎠᏂᏣᎳᎩ ᎠᏂᏍᎦᏯ ᏧᏒᏙᏂ ᏂᏓᏅᏁᎲᎢ ᎢᎯᏯ ᎪᎯᎩᏴ ᏥᎨᏒᎢ. ᏌᏊᏃ ᏱᎬᏛᏁᏗ ᎨᏒ ᎠᏍᏓᏯ ᏯᎧᏁᏟ ᏅᏯ ᎠᎴ ᏓᏫᏍᎦᎳ ᎤᏒᏙᎾ ᎾᏅᏁᎲᎢ ᎢᎯᏯ ᎠᎴ ᏓᏂᏍᎷᏍᎬᎢ ᏔᎵ ᎾᏂᏗᏍᎬᎢ, ᎠᏂᏅᎦᎵᏍᎬᎢ ᎠᎴ ᏓᏫᏍᎦᎨ ᎾᏅᏁᎲᎢ ᎭᏫᎾᏗᏢᎢ ᎠᎴ ᎠᏃᏢᎯᏏᏍᎪᎢ ᎢᎯᏯ. ᏗᏲᏍᏗᏃ, --- ᏥᏥ ᎦᏟᏏᏍᎪ, ᎠᎧᏲᏗᏍᎪᎢ ᎠᎴ ᏓᎧᏁᏍᎪᎢ ᏥᏥ ᎾᎿ ᏗᏍᎷᏴᎢ ᎦᏅᏍᏗ ᎤᎾᏗᎦᎴᏲᏍᏗᎢ ᏂᎨᏒᎾ. ᏧᏍᏗᎢᏃ, ᏗᏲᏢᏅ ᎠᏓ ᎠᎴ ᏗᏲᏍᏗ ᎠᏓ ᏓᎶᏂᎨ ᏗᎪᏢᏔᏅᎢ,ᏓᎧᏁᏍᎪᎢ Ꮎ ᏥᏥ ᎾᎿ ᎠᏙᎯ ᎠᏲᏞᏅᎯ ᎢᏳᏍᏗᏃ ᎬᏗ ᏓᎧᏁᏍᏗᎲᎢ ᎠᏂᏰᏫᏒᏍᎬᎢ ᎠᏍᏗ ᎠᎴ ᏗᏲᏍᏗ ᎦᏐᏩᎴᏍᎪᎢ ᎤᏬᏰᏂ ᎬᏗ. ᏥᏥᏃ ᎠᎵᏍᎪᏟᏗᏍᎪ ᏗᏲᏍᏗ ᎢᎾ ᏭᎷᎯᏍᏗᎢ ᎠᎴ ᏧᏓᏐᏍᏗ ᎠᏉᏅᏗᎢ. ᎧᏃᎮᏍᎬᏃ ᎯᎸᏍᎩ ᎢᏯᎦᏴᎵ ᏧᏬᏢᏅᎢ ᏗᏲᏍᏗ ᎠᎴ ᏅᏂᏒᏟᏊ ᎨᎰ ᎠᎴ ᎤᏮᎨᏫᏍᎪ ᎾᏍᏓᏴ ᎤᏕᎶᏆᏍᏗ ᎩᎳ ᎠᎴᏂᏍᎩ. --- “ᏄᏓᎴᏒᏊ ᎪᎱᏍᏗ ᎾᏍᎩᏯ, ᎡᎵ ᎤᎪᏗ ᎠᏁᏟᏙᏗ,” ᎠᏗᏍᎬᎢ. McCarter ᎤᏂᏁᎴᎢ UKB ᏂᏧᎾᏛᏁᎸᏍᏔᏅ ᎠᏍᏆᎪᏂᎪᏗᏍᎩ ᎾᎯᏳ 2006 ᏥᎨᏒᎢ ᏂᎬᎯᎵᏐᏭ ᏚᏇᏍᏗ ᏗᎪᏢᏅᏗ. 20 ᎢᏧᏕᏘᏴᏓ ᏂᏗᎪᏢᏍᎪᎢ ᏚᏇᏍᏗ. --- ᏚᏇᏍᏗ ᏗᎪᏢᏗᎢ ᏣᎳᎩ ᏧᎾᏓᎴᏅ ᎠᏰᎵ ᎤᏂᏍᏆᎸᎡᎮᎢ ᎩᎳ ᎪᎨᎯ ᏥᎨᏒᎢ, --- ᎪᎨᎯ ᎠᎴ ᎤᎵᎪᎲᏍᏗ ᏕᎧᎸᎢ ᎠᎾᏟᏂᎬᏁᎲ ᎤᏂᏍᏆᏂᎪᏗᎢ ᎠᎴ ᎤᏂᏌᎳᏙᏗᎢ ᏣᎳᎩ ᏂᏧᎵᏍᏔᏅᏅᎢ ᎠᎴ ᏂᏧᎾᏛᏁᎸᏍᏔᏅᎢ. ᏲᏚᎵᏃ ᎤᎪᏗ ᎠᏕᎳᎰᎯᏍᏗᎢ ᎢᏴ ᏙᏛᏁᏲᏂᏒᎢ ᏂᏧᎾᏛᏁᎸᏍᏔᏅ ᎪᏢᏅᏗᎢ ᎠᎭᏂᏅ ᏴᏕᎳᎰᎯ WWW.CherokeeHeritage.org.

--- ---
04/21/2011 07:21 AM
ᏥᏬᏂᎮᏍᏗ ---  ᏗᎦᏁᏟᏴᏍᏗ ᎡᎵᏭᏍ ᏱᏂᎦᏚᏂᎦ --- ᎤᏝᏅᏓᏕᎲ ᏛᎦᏛᏁᎵᏍ, Ꮭ ᏯᏆᎾᏔ --- Ꮭ ᏎᏃ ᏯᏆᏚᎵ ᎠᎭᏂ ᎠᏇᏘᎸᎩ --- ᎠᏍᏓᎮᏃ ᎠᏆᏚᎵ ᏯᏆᏛᏗ --- ᎠᏆᏕᎶᏆᏍᏗ ᎠᏩᏚᎵ, ᏗᎦᏕᏲᏍᏗ --- ᎠᏆᏚᎵ --- ᏃᏩ ᎠᏩᎾᎩᏍᏗ, ᏓᎦᎾᎩᏍ --- Ꮭ ᏯᏆᏔ ᏫᎨᏙᎸ --- ᎠᏩᏔᎮᎾ Ꮭ ᎠᎭᏂ ᏱᎩ --- ᎠᏆᏚᎵ ᏗᎦᏕᎶᏆᏍᏗ, ᎠᏩᏚᎵ ᏥᏬᏂᏍᎩ --- ᎠᏎᏃ ᏯᎩᏄᏢᎾ --- ᏌᏊᎢ ᏴᎦᏁᎳᏗ --- ᎦᏥᏛᏓᏍᏕᏍᏗ ᎠᏂᏬᏂᎲᎢ --- ᏍᏈᏍᏗᎮᏃ ᏯᏆᏛᏘ, ᏃᏫᎮᏃ ᎠᏟᎶᎦ --- ᏗᎦᏁᏟᏴᏍᏗ ᎡᎵᏭᏍ ᏱᏂᎦᏚᏂᎦ --- ᎤᏝᏅᏓᏕᎲ ᏛᎦᏛᏁᎵᏍ, Ꮭ ᏯᏆᎾᏔ --- ᎦᏬᏂᎯᏍᏗ ᎤᎵᏍᎨᏛ --- ᎧᎶ ᎠᎾᏛᏍᎦ ᎤᎵᏍᎨᏛ --- ᎠᏓᏅᏙ ᏗᏓᎴᏂᎲᏍᎦ --- ᏃᏩ ᎠᏩᎾᎩᏍᏗ, ᏓᎦᎾᎩᏍ --- Ꮭ ᏯᏆᏔ ᏫᎨᏙᎸ --- ᎠᏩᏔᎮᎾ Ꮭ ᎠᎭᏂ ᏱᎩ --- ᎠᏆᏚᎵ ᏗᎦᏕᎶᏆᏍᏗ, ᎠᏩᏚᎵ ᏥᏬᏂᏍᎩ --- ᎠᏎᏃ ᏯᎩᏄᏢᎾ --- ᏌᏊᎢ ᏴᎦᏁᎳᏗ --- ᎦᏥᏛᏓᏍᏕᏍᏗ ᎠᏂᏬᏂᎲᎢ --- ᏍᏈᏍᏗᎮᏃ ᏯᏆᏛᏘ, ᏃᏫᎮᏃ ᎠᏟᎶᎦ --- ᏣᎳᎩ ᎮᏃ ᎢᎬᏱ ᏥᎦᏬᏂᎲᎢ --- ᏣᎳᎩ ᎮᏃ ᎣᏂ ᏥᏬᏂᎮᏍᏗ, ᏥᏬᏂᎮᏍᏗ

--- ---
03/16/2011 08:40 AM
By TESINA JACKSON --- ᏗᎦᏃᏣᎵᏍᎩ --- ᏓᎵᏆ, ᎣᎦᎵᎰᎻ.—Thornton Media Inc. ᏚᏲᏏ ᎠᏔᏲᏍᏙᏗ, ᏗᎪᏪᎶᏙᏗ ᏗᏣᎳᎩ, ᎾᏍᎩ ᎤᎾᎵᏍᎪᎸᏓᏁᎯ ᎠᏴᏫ ᏧᏃᏪᎶᏗ ᏣᎳᎩ ᎾᎿ ᏒᎦᏔ iPad ᎠᎴ iPhone ᏓᏂᏱᏌᏛ ᎬᏗ. --- “ᎠᏆᏅᏔ ᏣᎳᎩᎯ ᎠᏰᎵ ᏚᏂᎲᎢ ᏚᏚᎪᏔᏂ ᏧᏃᏙᏗ ᎾᎿ ᏗᎪᏪᎶᏙᏗ, ᎾᏍᎩ ᏚᎷᎯᏍᏗ ᏗᎬᏙᏗ ᎯᎠ ᏗᎪᏪᎶᏙᏗ,” ᎠᏗᏍᎬ TMI ᎤᎬᏫᏳᎯ Don Thornton. “ᎠᏮᏌ ᎨᏒ, Ꮭ ᏱᏓᏆᏅᏔ ᎯᎠ ᏗᎪᏪᎶᏙᏗ, ᎯᎢᏃ ᎤᎾᏄᎪᏨ ᎬᏗᎭ ᎠᏆᏕᎶᏆᏍᏗᎢ. ᎾᏍᎩᏃ ᏅᏗᎦᎵᏍᏙᏗᏍᎬ ᎠᏉᏝᏅ ᎯᎠ. ᎣᏍᏗᏃ ᎬᏙᏗ ᎾᏍᎩ ᎠᏣᎳᎩ ᏧᏕᎶᏆᏍ ᎾᎿ ᏗᎪᏪᎶᏗᎢ.” --- ᏗᎪᏪᎶᏗ ᏗᏣᎳᎩ ᎤᏠᏯᏍᏗ ᎾᎿ ᎠᏛᎪᏗ ᏗᎦᏂᏴᏓ ᎾᎿ ᏁᎳᏍᎪ-ᎯᏍᎩ ᎢᎦ ᏗᎪᏪᎶᏙᏗ, ᎣᏍᏓ ᎠᎦᏎᏍᏔᏅ ᎾᏍᎩ ᎧᎵ ᏣᎳᎩ ᎦᏬᏂᏍᎩ Harry Oosahwee. ᎠᏅᏗᏍᎩ ᏓᎾᏛᏓᏍᏗᏍᎪ ᏚᏃᏴᎬ ᎾᏍᎩᎾ ᏗᎪᏪᎶᏙᏗ ᎠᎴ ᎠᏂᎪᏩᏗᏍᎪ ᏂᎬᏁᏗ ᎪᏪᎶᏗᎢ. ᏃᏊᏃ ᎠᏁᏗᏍᎩ ᎬᏩᎾᎵᏏᎾᎲᏍᏙᏗ ᎤᏃᏪᎶᏗ ᎤᏅᏌ ᎠᏂᏰᏌᏛ ᎬᏗ ᎾᎿ iPad ᎠᎴ iPhone ᎢᏧᎳ ᎯᎠ. --- “ᎡᎵᏃ ᎠᎯᏗ ᎬᏙᏗ. ᎠᏍᏓᏯ ᎪᏪᎶᏗ ᏣᎳᎩ ᏗᎪᏪᎶᏙᏗ, ᎾᏃ ᏯᏛᎾ iPad, ᎠᎴ ᎾᏍᎩ ᎠᏔᏲᏍᏙᏗ ᏚᏂᏁ ᎾᎿ iPads, iPod ᎠᎴ iPhone, ᎠᏎᏍᎩᏂ ᎾᎿ iPad, ᎠᏑᏰᏍᏗ ᎠᏍᏗᏅᏅ ᎠᎴ ᎠᏑᏰᏍᏗ ᏌᏊᎭ ᎪᏪᎶᏙᏗ ᎠᎴ ᎾᏍᎩ ᎯᎠ ᎤᏃᏴᎬᎢ. --- ᎠᏛᎪᏗ ᎠᏂᏁᎬ ᎾᎿ ᎧᎵ ᏣᎳᎩ ᎠᏂᏬᎩᏍᎩ ᎠᎴ ᎠᎪᏩᏛᏗ ᎪᏪᎸᎢ. ᎯᎢᎾ ᏗᎪᏪᎶᏙᏗ ᏱᏦᏪᎳᏏ ᎠᎴ ᏯᎵᏏᎾᎲᏍᏗ ᏦᏪᎶᏗ ᎾᎿ screen,” ᎤᏛᏅ Thornton. “ ᏂᎯ ᎯᏰᏌᏛ ᏨᏙᏗ ᏦᏪᎶᏗ ᎠᎴ ᏯᎵᏏᎾᎲᏍᏗ ᏦᏪᎶᏗᎢ ᎤᏩᎦᏘᎶᏓ.” --- ᎯᎢᎾ ᏧᎾᏚᏅᎾ, ᎾᏍᎩ ᎢᎬᏱ ᎤᏂᏔᏲᏢ ᎾᏍᎩ ᎠᎵᏍᎪᎸᏗ ᎠᏅᏗᏍᎩ ᎤᏃᏪᎶᏗ ᏣᎳᎩ, ᎪᏢᏅ ᎯᎠ ᏅᏗᎦᎵᏍᏙᏗ ᎠᏂᎦᏲᎶᎬ ᏣᎳᎩ ᎠᏂᏬᏂᏍᎩ ᎾᏍᎩ ᏃᏊ ᏦᏍᎪᎯ ᏧᏕᏘᏴᏓ. ᏙᎯᏳᏃ ᎨᎳ ᎤᏃᎷᏩᏛᏓ ᎠᏅᏗᏍᎬ ᎯᎠ ᎤᏪᏘ ᎦᏬᏂᎯᏍᏗ ᏗᎬᏕᏲᏗ. --- “ᎣᎦᏚᎵᏍᎬᏃ ᎯᎠ ᎪᏪᎶᏗ ᏗᎪᏪᎶᏗ ᎠᏔᏲᏍᏗᏍᎩ ᎾᏍᎩ ᎪᎯᎦ ᎠᏎᏃ ᏝᏊᏃ ᏯᏝᏅᏓᏗᏍᎨ,” ᎤᏛᏅ Thornton. “ ᎨᎵᏍᎬᏛ, ᎯᎢᎾ, ᏍᏗᎩᏓ ᎤᏅᏥᏓ ᏄᏢᏅ ᎢᏳᏍᏗ ᏥᎨᏐ ᎯᎢᎾ ᎠᏱᏓᏍᏗ ᏃᏊ ᏥᏚᏂᎯ ᎬᏙᏗ ᏃᏊ ᎯᎠ ᏣᎾᏕᎶᏆᎥ. ᎯᎢᏃ ᎣᎦᏚᎵᏍᎬ ᏲᎦᏛᏗ ᏝᏊᏃ ᏯᏝᏅᏓᏗᏍᎬᎢ. ᎾᏝᎬᏊ ᏃᎦᏛᏁᎸᎢ.” --- TMI ᎪᏢᏅᏍᎪ ᎣᏍᏓ ᎦᎸᎳᏗ ᏧᎬᏩᎶᏗ ᎬᏔᏅᏙᏗ ᎠᏍᏕᎸᏙᏗ ᏗᎵᏏᏅᏙᏗ ᏗᎦᏬᏂᎯᏍᏗ. ᎠᏂᎳᏍᏓᏢ - ᎤᏤᎵ ᎠᎴ ᏚᏂᎾᏢᏅ ᏍᎪᎯᏧᏈ ᎯᎦᏍᎪᎯ ᏯᏂ ᎠᎹᏱᏟ ᎠᏂᏴᏫᏯ ᎠᏂᎳᏍᏓᏢ ᎠᎴ Canadian ᎢᎬᏱ ᎠᏰᎵ ᏂᏛᎬᏩᏓᎴᏅᏓ ᏐᏁᎳᏗ ᎢᏍᎪᎯᏈ ᏐᏁᎳᏍᎪ ᎯᏍᎩ ᏧᏕᏘᏴᏌᏗᏒᎢ. TMI ᎾᏍᎩ ᎤᏩᏌ ᏗᎦᏬᏂᎯᏍᏗ ᏗᏃᏢᏍᎩ ᎾᎿ ᎡᎶᎯ ᏂᎬᎾᏛ ᎤᏃᎯᏳ ᎠᏁᎯᏯ ᏧᏂᏬᏂᎯᏍᏗ. --- ᏣᎳᎩ ᏗᎪᏪᎶᏙᏗ ᎾᏍᎩ ᎡᎵᏊ ᎠᏩᏛᏗ ᎨᏐ ᎠᎴ ᎬᎩᏍᏗ ᎡᎶᎯ ᏂᎬ ᎾᎿ ᏒᎦᏔ iTunes ᏓᏓᎾᏅ ᎯᎠ ᎢᎦ ᏧᎬᏩᎶᏗ ᏅᎦᏕᎸ ᏐᏁᎳᏍᎪ ᏐᏁᎳ. ---  tesina-jackson@cherokee.org • (918) 453-5000, ext. 6139

--- ---
03/07/2011 07:08 AM
By JAMI CUSTER --- ᏗᎦᏃᏣᏢᏍᎩ --- Catoosa, ᎣᎦᎵᎰᎻ. — ᏣᎳᎩ ᎤᏗᏑᏯ martial ᏗᏟᎯ Charlie Wright ᎤᏓᏠᏒ ᏑᏓᎵᏁ ᎤᎾᏕᏯᏗᏒ ᎧᎦᎵ ᏧᎧᎸ ᏔᎵᏍᎪ ᎯᏍᎩᏁᎢ ᎾᎯᏳ ᎤᏙᏢᏒ ᏧᎵᏒᏍᏔᏅ ᏧᎾᎵᏍᏗ ᎤᏒᏗᏢ ᎾᎿ ᏍᏓᏯ ᏅᏯ ᏧᏂᏒᏍᏗ ᎠᎴ ᏧᏂᏆᏂᏲᏍᏗᎢ ᎾᎿ ᏔᎳᏏᎢ. --- ᎾᎥᏊ ᎡᎯ ᎤᏏᎾᎲᏍᏔᏅ ᎾᎿ Apollo’s Karate ᎾᎿ ᏔᎳᏏᎢ, Wright ᎤᎾᎥ ᏑᏓᎵ---ᎧᏂᎩᏓ ᏧᏠᏎ Daniel Flora ᏂᎦᏓ ᏧᏄᎪᏔᏅ ᎾᎿ ᏚᎵᏒᏍᏛ ᏧᎾᎵᏍᏗᎢ. --- ᏂᎦᏓ ᎨᏒ, ᏄᏛᏁᎸ ᎤᎾᎥ ᏌᏊ ᎤᏗᏅᏔᏅ, ᏔᎵ ᏧᎾᏓᏲᏒ, ᏦᎢ ᏂᎦᏓ ᏧᏒᎪᏔᏅᎢ. --- Wright ᎤᏛᏅ ᏚᏁᏝ ᎾᎿ ᎠᏰᏟ ᎠᎴ ᎦᎸᎳᏗ ᏧᎾᏕᎶᏆᏍᏗ, ᎠᏎᏍᎩᏂ ᏔᎵ ᎾᏕᏘᏯ ᏙᎯᏳ ᏚᏭᎪᏔᏅ ᎾᏍᎩ ᎤᎵᏏᎾᎲᏍᏙᏗ ᎤᎴᏅᏗ ᎾᎯᏳ ᎤᏖᎳᏛ Apollo’s Karate. --- “ᎠᎩᎸᏉᏓ ᎾᎿ ᏂᎦᏓ ᎢᏯᏛᏗ ᏍᏓᏯ ᏗᎦᎸᏫᏍᏓᏁᏗ ᎥᎵᏏᎾᎲᏍᏗᏍᎬᎢ,” ᎠᏗᏍᎬ ᎧᏃᎮᏍᎬ MMA. --- ᏔᎵᏍᎪ ᏌᏊ ᎢᏳᏕᏘᏴᏓ ᎩᎳ ᎠᎴᏅᎯᏙ ᏗᏟᎯ ᏚᏙᎥ ᏧᏓᏃᏣᎶᏗ, ᎠᎴ ᏗᏟᎯ ᎤᎦᏎᏍᏗ ᎠᎴ ᏗᏒᏍᏗᏍᎩ, Dale “Apollo” Cook, ᎤᏛᏅ Wright ᏂᎦᏓ ᎤᎭ ᎢᏳᏍᏗ ᎬᏩᏙᏢᏙᏗ ᎾᏍᎩᎾ ᎤᏚᎵᏍᎬᎢ. --- “ᎠᏉᎯᏳ Charlie ᎤᎲ ᎤᏔᏂᏓᏍᏗ ᎣᏍᏓ ᎢᏳᏛᏗ ᎾᎿ ᏄᏍᏗ ᎤᏚᎵᏍᎬᎢ. ᎣᏍᏓ ᎾᏛᏁᎭ. ᎠᏎᎹᏗ ᎠᎴ ᎤᎵᎦᎵᏰᎯ,” ᎠᏗᏍᎬ Cook. “ᎾᏍᎩᏃ ᎢᏳᏍᏗᏓᏂ Ꮭ ᏱᎦᏴᎨᏲᎲᎩ. ᎾᏍᎩᎾ ᎢᏳᏍᏗᏓᏂ ᎦᎵ ᏃᎰᎢ ᎠᎴ Ꮭ ᏣᎵᏃ ᏚᎭ. ᏂᎦᏓ ᏱᎦᏟᏌᏅ ᎤᎲᎢ ᏍᏓᏱ ᎨᏎᏍᏗ ᎠᏠᎯᏍᏗᎢ.” --- ᎠᏗᏍᎬ Cook ᎢᏳᏃ Wright ᎤᏚᎵᏍᎨᏍᏗ ᎯᎠ ᎦᎸᎳᏗ ᏗᏟᎯ ᎢᏳᎵᏍᏙᏗ MMA ᏗᏟᎯ ᎾᏍᎩᏃ ᏧᎵᏍᏙᏗ ᎨᏎᏍᏗ ᏗᎾᏟᎯ ᎾᏍᎩ ᎠᏂᎾᏄᎪᎬ ᎾᎿ ᎦᎸᎳᏗᏟ ᎠᏁᎳ. --- “ᎦᏣᏄᎵ ᎠᏕᎶᏆ ᎠᎴ ᏓᏤᏠ ᎾᏛᏁᎰ ᏓᏟᎵᏒᎢ, ᎠᏎᏃ ᎤᎪᏓ ᏏᏃ ᎾᏍᎩᏊ,” ᎤᏛᏅᎢ. --- “ᎤᎵᏍᎨᏗ ᎠᎵᏍᏙᏗ ᏄᎾᏓᎴᏒ ᏗᎾᏟᎯ ᎤᏕᎶᏆᏍᏗᏃ ᎩᎶ ᎤᏠᎯᏍᏗ ᏂᎨᏒᎾ. ᎾᏍᎩ ᎢᏳᏍᏗ ᎾᏛᏁᎲ ᎢᏳᏍᏗ ᏳᎷᏣ ᏳᏅᏓ ᏳᏛᏗ ᎾᎯᏳᎢ.” --- Cook ᎾᏍᏊ ᏄᏪᏒ ᎾᎿ Wright ᎣᏍᏓ ᎾᏍᎩ ᏗᏟᎯ ᎢᎦᎵᏍᏗᏍᎩ,” ᎠᏎᏃ Ꮭ ᏳᏩᏅᎦ ᎪᎱᏍᏗ ᎤᎵᏍᏓᏁᏗ ᎠᎴ ᎡᏍᎦ ᎤᏰᎸᏗᎢ. --- ᎾᏍᎩᏃ ᎯᎠ ᎠᏓᎨ ᏗᏟᎯ ᎠᎵᏌᎳᏗᏍᎬ, Cook ᎤᏛᏅ ᏚᏭᎪᏓ ᎤᎪᏕᏍᏗ Wright ᏓᏟᎲ ᎤᎪᏕᏍᏗ ᎠᎵᏏᎾᎲᏍᏗᏍᎨᏍᏗ ᏓᎾᏓᏁᏄᎵᏍᎨᏍᏗ ᎠᎴ ᎬᏂᎨᏒ ᎾᎬᏁᎮᏍᏗ ᎾᏍᎩ ᏴᏫ ᎤᏂᎪᏩᏛᏗ ᎠᏃᎵᎩ ᏳᎵᏍᏙᏗ ᏗᏟᎯ ᎨᏒᎢ. --- “ᏝᏃ ᏄᏓᎴ ᎢᎬᏛᏗ ᏱᎩ ᎾᏍᎩ ᎣᏍᏓ ᎤᏓᏰᎸᏗ ᏓᏟᎲ ᏧᎵᏍᏙᏗ ᏓᎾᏤᏢ ᏗᎾᏟᎯ ᎾᏃ ᎤᏩᏌ, ᎠᎴ ᎣᏍᏓ ᏱᎩ ᎠᏂᏴᏫ ᎤᎪᏛ ᎤᏃᏟᏍᏗ ᎾᏍᎩᎾ Charlie ᎨᏒ ᏝᏙ ᏗᏟᎯᏊ ᎢᎦ ᎨᏒᎢ. ᎾᏍᎩᏛ ᏱᎩ ᏌᏊ ᏳᏆᏗᏅᏓ ᏱᏕᏥᏔᏲᏏ,” ᎤᏛᏅ Cook ᎤᏬᎸᏛ ᎤᏰᎸᏒ. --- ᏚᎾᏟᎶᏂᏃ, Wright ᎤᏛᏅ ᎢᎦ ᎣᏍᏓ ᎤᏰᎸᏐ ᏴᏫ ᎤᎾᏣᏍᏈᏍᏓ ᎤᏂᏰᏣᏍᎬᎢ. --- ᏐᎢᏃ ᎣᏍᏓ ᎤᏰᎸᏒ ᎾᏍᎩ ᏂᎦᎥ ᎤᎦᎵᏍᏗ ᏓᏓᏅᏓᏗᏍᏗᏍᎬ ᎠᏂᏴᏫ ᎩᎳ ᏗᏅᏛᏍᎩ ᎤᎪᏛ ᎾᏍᎩ ᏧᎵᏍᏗ ᏱᏄᎵᏍᏔᏂ. --- “ᎤᏟ ᏱᏂᏥᏰᎸᎾ ᎠᎭᏂ ᎤᏁᏓᏍᏗ ᎾᏃ ᎢᎸᏢ ᏗᎦᏚᎲ ᎦᏅᏅ ᏱᏓᎾᏟᎯ,” ᎠᏗᏍᎬ Wright. “ ᎠᎴ (ᏗᏂᏲᏟ ᏙᎯᏳ) ᎤᎾᏅᏘ ᎾᏍᎩ ᎤᎪᏛ ᎤᎾᏅᏗ ᎢᏳᎵᏍᏙᏗ ᎾᏃ ᏗᎵᏍᏗᏊ ᎨᏒᎢ. ᏙᎯᏳᏃ ᎤᎪᏗ ᎠᎵᏏᎾᎲᏍᏙᏗ, ᎤᎪᏓ ᏧᏓᏯᏪᏍᏗ ᎬᏐᎵᏍᎪᏍᏓᏊ ᎨᏐ ᎠᏎᏃ Ꮭ, ᏏᏊ ᏂᎦᏛᏁᎰᎢ.” ---  jami-custer@cherokee.org • (918) 453-5560

--- ---
01/10/2011 07:08 AM
By WILL CHAVEZ --- ᎦᎸᎳᏗ ᏗᎦᏃᏣᎸᏍᎩ --- ᎠᏫ ᎤᏂᏴᏍᏗ, ᎣᎦᎵᎰᎻ.-- ᎾᎿ ᎠᏂᏣᎳᎩ ᏂᏧᎵᏍᏔᏅᏍᏔᏅ ᎠᏰᎵ ᎾᏞᎬ ᏚᏂᎩᏒ ᎠᏕᎳ ᎤᏅᏔᏂᏓᏍᏗ ᎠᏃᏢᎯᏏᏍᎬ ᎯᎠ ᎤᏪᏘ ᏄᏍᏛ ᏚᎾᏁᎳᏛ ᎠᏂᏣᎳᎩ. --- ᏔᎳᏏ ᎤᏩᎫᏍᏓᎢ Mary K. Chapman ᎠᎧᎻᏗ ᎤᎵᏍᎪᎸᏔᏅ ᏌᏊ ᏯᎦᏴᎵ ᎾᏍᎩ ᎯᎠ ᎠᏃᏢᎯᏏᏍᎬᎢ ᎯᎠ ᎪᎦ ᏥᎨᏒᎢ. ᎠᎵᏍᏆᏙᏅᏃ, ᎾᏍᎩ ᎢᏤ Village ᎠᏃᏢᎯᏏᏍᎬ ᎯᎠ ᎢᎦ ᏓᏓᏁᎴᏍᏗ ᏔᎵᏍᎪᎯ ᏗᏤ ᏝᏬᏘ ᏗᎪᏢᏔᏅ, ᏂᎦᏓ ᎢᎦ ᏧᎾᎴᏫᏍᏙᏗ ᎤᏂᏃᎮᏢᏗ ᏂᏧᎵᏍᏔᏅᏍᏔᏅᏒᎢ ᎾᎿ ᏅᎩ ᎢᏳᏟᎶᏓ ᎦᏓ ᎠᎲᎢ. --- ᏝᏬᏘ ᎬᏗ ᏓᏄᎸᏗᏍᎬ ᎠᎾᏁᏍᎨᏍᎬ ᎾᎿ walls ᏓᏃᏢᏍᎬᎢ, ᎾᎾᏃ ᏓᏅᏍᎪ ᏧᏍᏗ ᏧᏩᏯᏝᏅ ᎠᏓ ᎠᎾᏁᏍᎩᏍᎪ ᏃᏊᏃ ᏝᏬᏘ ᎤᏃᏢᏅ ᎤᎦᏣᎴᏍᏗ ᎠᏑᏯᎾᎢ ᎠᏅᏗᏍᎪ ᏓᏄᎸᏗᏍᎪ ᎯᎠ ᎤᎾᏅᏍᎨᏗᎢ. --- ᏔᎵ ᏗᏤ ᏧᎾᏁᏍᎨᎲ ᏗᎪᎵᏰᏓ ᎪᎦ ᎤᎾᏁᎳᏗᏍᏗᎢ ᎠᎴ ᎪᎳ ᎾᏍᎩ ᏧᏠᏯ ᏂᏕᎬᎾ ᎾᏃ ᎡᏘ ᏂᏚᏅᏁᎸ ᏚᎾᏁᏍᎨᎲ ᎯᎢᏃ ᏴᏫ ᏧᏂᎪᏛᏗ ᏚᏂᏍᏆᏛ ᎾᏝᎬᎢ. --- “ ᎢᎦ ᎣᏍᏓ ᏓᏂᏍᏓᏲᎯᎲ ᎣᎩᏁᎸ,” ᎠᏗᏍᎬ ᏄᎬᏩᏳᏒ ᏣᎳᎩ ᏂᏧᎵᏍᏔᏅᏍᏔᏅ ᎠᏰᎵ Carey Tilley ᏧᏙᎢᏓ. “ᎠᎵᎮᎵᏤᏗ ᎨᏒ ᎾᏍᎩ ᎯᎠ (ᎠᏂᏣᎳᎩ ᎤᎬᏫᏳᎯ ᎢᏳᎵᏍᏔᏅ) Ross Swimmer ᎯᎠ ᏚᎸᏫᏍᏓᏁᎸ ᎠᎴᏗᏍᏊ ᏣᎳᎩ ᎠᏰᎵ ᎨᎳ Donne Pitman ᎾᎿ ᎬᎳ (Chapman) foundation ᎣᏍᏓ ᎠᏥᏰᎸᏅ ᎠᎴ ᎠᎦᏟᏯ ᎨᏒ ᎾᎿ ᎾᎾᏛᏁᎲ ᎠᎾᏓᏅᏖᎸᏍᎬᎢ.” --- ᎤᏁᏨ Tilley ᎾᎿ ᎠᎵᎮᎵᏤᏗ ᎨᏒ ᎯᎠ ᎠᎨᏯ ᎾᏍᏊ ᏣᎳᎩ ᎠᏰᎵ ᎨᎳ Mary Ellen Meredith ᎾᏍᎩ ᎤᎵᏍᎪᎸᏔᏅ ᎯᏍᎩ ᏯᎦᏴᎵ ᎠᏓᎴᏅᏗᏍᎬ ᎠᏕᎳ ᎾᎿ ᎣᏍᏓ ᎢᏳᏅᏙᏗ ᎯᎠ ᎤᏪᏘ ᎠᏐᏴ ᏴᏫ ᎤᏂᎦᏕᏃᎵᏓᏍᏗᎢ. --- ᎯᎢᎾ ᎢᏤ ᎤᎾᎵᏍᎪᎸᏔᏅ ᏗᎵᏍᏙᏗ ᎾᏍᎩ ᎯᎠ ᎦᏳᎳ ᏓᎲᎢ ᏔᎵ ᏯᎦᏴᎵ ᎯᎦᏍᎪᎯ ᎾᏍᎩ ᏣᎳᎩ ᎠᏰᎵ ᏂᏓᏳᏓᎴᏅ ᎠᎴ ᎤᎾᏓᏅᏗᏴ ᎤᎾᎵᏍᎪᎸᏔᏅᎢ ᎯᎠ ᎢᎦ ᏦᏍᎪᏑᏓᎵ ᎢᏯᎦᏴᎵ ᎾᎿ Boyd ᎤᎾᏓᏡᎬ, ᎠᏓᏅᏖᏍᎩ ᎪᏪᎵᏍᎩᏗᏟᎶᏍᏗᏍᎩ ᏗᏁᎢᏍᏗ ᎪᏢᏗᎢ ᎾᎿ Village ᎠᏃᏢᏍᎬᎢ. --- ᎤᏓᏅᏖᎸᎢ Charles “Chief” Boyd ᏧᏬᏪᎳᏅ ᏧᏬᏢᏅ ᏗᎪᏪᎵ ᎤᏂᏍᏓᏩᏛᏍᏔᏅ ᎯᎠ ᏧᏃᏢᏅ ᎠᎴ ᏥᎪᏢᏒ ᎯᎠ ᎤᏪᏘ Village ᎾᎿ 1966 ᎤᏕᏘᏴᏌᏗᏒ ᏧᏃᏢᏅᎢ. --- ᏂᎦᏓ, ᎨᏒ ᎾᎿ Village ᎪᏢᎯᏐᏗ ᎠᏎᎸ ᏧᎵᎬᏩᎶᏗ ᎯᎠ ᏌᏊ ᎢᏳᏆᏗᏅᏓ, ᎠᎴ ᎢᎬᏱ ᏦᎢ ᎤᏂᎩᏍᏓ ᎨᏒ ᎯᎠ ᎪᎦ ᎤᎵᏍᏆᏗᏍᏗ. --- “ᎢᎦᏓ ᏓᏓᏁᎳ ᎾᎿ ᎤᏪᏘ Village ᏗᎬᏟᎶᏍᏙᏗ ᎤᏟᏂᎩᏓ ᏂᎬᎾᏅ ᏗᎬᏟᎶᏍᏙᏗ ᎾᎿ ᎥᎦᏟᏏᏍᎬ ᎠᏕᎳ ᎥᎪᏢᎯᏐᏙᏗ ᎯᎠ ᏴᏫ ᎤᏂᎦᏖᏃᎵᏓᏍᏗᎢ,” ᎠᏗᏍᎬᎢ Tilley. --- ᏧᏁᎳ ᎦᎵᏦᏕ ᏙᏛᎾᏁᏍᎨᎯ ᎾᏍᎩ ᎪᎳ ᎠᎴ ᎪᎦ ᏧᎾᏁᎳᏗᏍᏗᎢ, ᎪᎳ ᎠᎴ ᎪᎦ ᎤᏔᎾ ᏧᎾᏠᎯᏍᏗ, ᎤᎪᏓ ᎠᏓᏔᏅᏍᎩ ᏙᏛᏂᎧᏂ, ᏍᏆᏞᏍᏗ ᏧᎾᏁᎶᏗ, ᎠᏫᏒᏗ ᎠᎴ ᎠᏑ ᎤᏪᏴ ᎡᎦ ᏗᏐᎢᏃ ᎤᏂᏃᎮᏢ ᎤᏂᏫᏒᏛ ᎾᎿᏂ. ᎠᏛᏒᏍᎩ ᎠᎴ ᏕᏈᎬ ᎾᏍᎩ ᎤᎵᏍᎨᏓ ᎨᏒ Ꮎ ᎠᏂᏣᎳᎩ ᏛᏂᎧᏅᎾ ᏂᎬᏋ, ᎢᎯᏯ ᎢᎬᏩᎪᏗ. --- ᎯᎠ ᎾᏍᎩ ᏥᏂᎬᎾ ᏥᏛᏃᏢᏂ, ᏴᏫ ᎤᏂᎪᏩᏛᏗ ᏓᏟᎶᏍᏛ ᎦᎵᏆᏚ ᎢᏍᎪᎯᏧᏈ ᎤᏕᏘᏴᏌᏗᏒ ᎾᎥ ᏃᏊ ᏥᏛᏂᏁᏉᎥᏒ ᎠᎾᎵᏱᏛᏍᎬ ᎾᎿ ᎠᏂᏣᎳᎩ ᎾᏃ ᎠᏂᏲᏁᎦ ᎾᎥ ᏄᎾᏓᎴᏫᏒ ᎤᎪᏛ ᏧᎾᎴᏅᎮ ᎠᏂᏲᏢᏍᎬ ᏧᎾᎴᏅᎮᎢ ᎾᎿ ᎠᏂᏣᎳᎩ ᏓᏂᏁᎸᎢ. --- ᏧᎸᏫᏍᏓᏁᎯ ᏧᏙᏍᏙᏗ ᎯᎠ ᎧᏅᏏᏔ, ᎾᏍᎩ ᏣᎳᎩ ᎧᏁᎢᏍᏗ ᎧᏅᏏᏔ ᎢᏡᎬᎢ. Tilley ᎠᏗᏍᎬ ᎯᎠ ᏚᏙᎥ ᏗᏙᎵᎩ ᎯᎠ ᎢᏤ Village ᏥᏛᏙᏢᏂ. --- “ᎣᎦᏚᎵ ᎾᏍᎩ ᏗᏍᎦᏚᎩ ᏣᎳᎩ ᎠᏂᏬᏂᏍᎩ ᎤᎾᏠᏯᏍᏙᏗ ᏙᎯᏳ ᏃᏊ ᏙᏧᎪᏔᏅ ᏦᏍᎪᏍᏗᎢ,” ᎤᏛᏅᎢ. --- Tilley ᎤᏛᏅ ᏕᏙᎥᎢ ᎠᏣᎳᎩ ᎨᏍᏍᏗ, ᎠᎯᏓ ᎢᎦᏪᏍᏗ ᎠᎴ ᎪᏪᎶᏗᎢ ᎾᏂᎥ ᎢᎬᏩᏂᏪᏍᏗ ᎠᎴ ᎪᎯᎦ ᏥᎨᏒ ᏧᏂᎮ ᎢᏳᎾᏛᏗ ᏧᏃᏍᏙᏗ ᏕᎦᏚᏩᏗᏒ ᏂᏛᎾᏛᏁᎵ. --- Professor Alfred Vick ᎾᎿ ᎦᎸᎳᏗ ᏧᎾᏕᎶᏆᏍᏗ ᏒᎶᎯ ᏂᎦᎵᏍᏔᏂᏙᎲ ᎠᎴ ᎠᏎᎯᎯ ᎢᎬᏅᏗ ᎾᏍᎩ ᏩᎦᎸᎳᏗᏴ ᏧᎾᏕᎶᏆᏍᏗ ᎤᏙᏢᏒ Georgia ᏧᎸᏫᏍᏓᏁᎯ ᎤᏂᏍᏕᎵᎭ CHC ᎾᎿ ᎠᏓᏅᏖᎵᏙᎸᎢ ᎾᏍᎩ ᎢᏤ ᏥᏛᏃᏢᎾ VILLAGE. --- ᎤᏛᏅ Ꮎ ᎤᏪᏘ ᏥᎪᏢᏒ Ꮭ ᏙᎯᏳ ᏚᏳᎪᏛ ᏱᎩ ᏙᎯᏳ ᏂᏧᎵᏍᏔᏅᏍᏔᏅ ᎣᏍᏗ ᎧᏃᎮᏗᎢ ᎾᏍᎩ ᎠᏂᏣᎳᎩ ᏥᏚᏂᏚᎮᎢ ᎦᏙ ᏄᏍᏗᏓᏅ ᏄᏓᎴ ᎨᏎᎢ Ꮭ ᏙᎯᏳ ᎾᏍᎩ ᎢᏳᏩᎾᏕᏍᎩ ᏱᎩ ᏙᎯᏳ ᎾᎿ ᏂᏧᎵᏍᏔᏅᎢ. --- ᏃᏊᏃ ᏧᏙᏛᎾᏠᎯᏍᏔᏂ ᎤᎪᏓ ᎾᎠᏂᎨ ᎨᏎ ᏄᏍᏛ ᎤᎾᏕᏅ ᏚᏂᏚᎿᎢ ᎠᎴ ᏃᏊᏥ ᏗᎦᏚᎴᏂ ᏧᏂᏗ ᏥᎩ ᎾᎿ ᏛᏅᏔᏂ ᎠᏃᏢᏍᎬ ᎯᎠ ᎦᏚᎲᎢ ᎢᏤᎢ. --- ᎠᏂᏍᎬᏘ ᎾᏃ ᏚᎵᏍᏗ ᎢᏯᏍᏘ, ᎾᎿ ᎤᏂᏂᏚᎲᎢ ᎡᎵᏊ ᏯᏛᎾ ᏂᎦᏚ ᏯᏂ ᏚᏂᎧᎮᏍᏗ ᎠᎾᏁᎶᏗᏍᎩ, ᏚᎾᏄᏪᏍᏗ ᎠᏫ ᎦᏁᎦ ᎠᎴ ᏐᎢ ᎤᏠᏯ ᏗᎧᏃᏗ ᎠᎿᏬᎢ ᎾᏍᎩ ᏧᏂᎾᎡ ᎾᏍᎩ ᏣᎾᎵᏱᏛᏍᎨ, ᎾᏍᎩ ᎬᏂᎨᏒ ᎾᏅᏁᎮ ᎢᏳᏍᏗ ᎠᏂᎦᏔᎲ ᎤᏃᏢᏗᎢ, ᏧᎾᏁᎶᏗᎢ ᎾᎿ ᎠᏂᏣᎳᎩ ᎤᏂᎲᎢ, ᎠᎴ ᏣᎳᎩ ᎤᏂᏃᎮᏢᏅᎢ. ᏫᎧᏁᏉᏓ, ᏧᎾᏅᏩ ᏗᎾᏓᏘᏂᏙᎯ ᏚᏂᎧᎮᏍᏗ ᎠᏂᏃᎮᏢᏍᎩ ᏄᏍᏛ ᏄᎾᏛᏁᎸ ᎠᎴ ᏄᎵᏍᏔᏂᏙᎸᎢ ᎾᎿ ᏦᎢᏧᏈ ᎾᏕᏘᏯ ᏥᎨᏒᎢ. --- Tilley ᎤᏛᏅ ᎤᏬᎯᏳ ᎤᏂᎪᏓ ᎤᏂᎷᎯᏍᏗ ᎤᏂᎪᏩᏛᏗ ᎯᎠ ᎤᎪᏛ ᎾᎥᏂᎨ ᎢᏳᏅᏁᎸ ᎤᏃᏢᎯᏌᏅᎢ, ᎧᏁᏉᎬ ᎠᏁᏙᎯ ᎠᏂᎷᎬ, ᎾᎿ ᎠᏙᏢᏍᎬ ᎠᏂᎪᏩᏘᏍᎬ ᎾᎿᏂ ᎠᏂᏣᎳᎩ ᎠᏁᎲ ᏄᎵᏍᏔᏅᏅᎢ. ---  will-chavez@cherokee.org • (918) 207-3961

--- ---
01/21/2011 07:07 AM
By CRAIG HENRY --- ᎯᎸᏍᎩ ᎢᏳᏓᎴ ᎢᏯᏛᏁᎯ: --- ᏓᎵᏆ, ᎣᎦᎵᎰᎻ.— ᎾᎿ “ᎤᏪᏘ ᎠᏓᏁᎸ ᎤᎾᎳᏍᎦᎸᏗ” ᏏᏉᏲ ᏧᎾᏕᎶᏆᏍᏗ, ᎠᏛᎪᏗ ᎨᏐ ᏧᏓᎴᏅᏓ ᏯᏛᎾ ---ᏚᎾᎳᏑᏢ ᏚᏃᏴᎬ ᎾᎿ ᏗᎾᎳᏍᎬᏍᎬ ᏯᏖᏃ, ᏍᏆᏞᏍᏗ ᎠᏓᏕᎬ ᎠᎴ ᎦᏐᏆᎸ ᏂᏗᎬᏅ ᏳᏭᏂᏝᏂ ᎤᏃᏴᎬ ᎬᏅ ᎦᏛᎢ ᏍᏆᏞᏍᏗ ᏫᎦᎶᏍᎬᎢ. --- ᎠᎴ ᎯᎠ……..”ᎣᏍᏓ, ᎣᏍᏓ!” ᎾᎿ ᏣᎳᎩ ᎧᏁᏍᏗ ᎣᏍᏓ. --- ᏝᏃ, ᏙᎯᏳ ᏂᎦᎵᏍᏔᏁᎬᏊ ᏱᎩ ᎯᎠ ᏍᏆᏞᏍᏗ ᏗᎾᏁᎶᎲᏍᎩ. ᎯᎠ ᏓᎾᏁᎶᎲᏍᎬ ᎠᏠᏯᏍᏗᏍᎪ ᎾᎿ ᏣᎳᎩ ᎠᏂᏬᏂᏍᎩ ᎤᎾᏙᏢᎯ ᏍᏆᏞᏍᏗ ᏗᎾᏁᎶᎲᏍᎩ. ᎤᏠᏯ ᏭᏅᎪᏛ LIP, ᏍᏆᏞᏍᏗ ᏓᏁᏲᎲᏍᎬ ᏣᎳᎩᎭ ᎠᏂᏬᏂᏍᎪ. --- “ᏂᎦᎥ ᎪᎱᏍᏗ ᏓᏙᎵᎪᎢ, ᎠᎴ ᏂᎦᏓ ᏃᏣᏛᏁᎲ ᎣᏣᏁᏢᏍᎪ ᎤᎪᏛ ᎤᎾᏕᎶᏆᎥᎲᏍᏗ ᎾᎿ ᏓᎾᏕᎶᏆᏍᎬ,” ᎠᏗᏍᎬ LIP ᏄᎬᏫᏳᏒ Holly Davis ᏧᏙᎢᏓ. “ ᏂᎦᏓ ᎾᎾᏛᏁᎲ ᎠᏣᎳᎩᎲ ᎨᏐ, ᎠᎴ ᎤᏚᎦ ᎣᎬᎭ ᎤᎪᏙᎯᏍᏗ ᏓᏕᏘᏴᎯᏒ. ᎣᏥᎦᏖᏃᎭ ᎢᏤ ᎦᏲᎩᏁᏉᏍᏗ ᏂᏓᏕᏘᏴᎯᏒᎢ.” --- ᎠᏂᏧᏣ ᎠᎴ ᎠᏂᎨᏳᏣ ᏗᎾᏁᎶᎲᏍᎩ ᏐᏁᎳᏚ ᎾᏂᎠ ᎾᎿ ᏦᎢᏁ, ᏅᎩᏁ ᎠᎴ ᎯᏍᎩᏁ ᏗᏂᏂᏙᎯ. ᏙᏃ ᎯᎠ ᏍᏆᏞᏍᏗ ᏗᏂᏁᎶᎲᏍᎩ ᎤᎾᏙᏢᎯ ᎤᎾᏙᏢᏅ ᎤᎳᎪᎲᏍᏗ ᏔᎵ ᏯᎦᏴᎵ ᏐᏁᎳ ᎤᏕᏘᏴᏌᏗᏒᎢ, ᎾᎿ ᏔᎵ ᏯᎦᏴᎵ ᏍᎪᎯ---ᏌᏚ ᏓᏟᎢᎵᏒ ᏥᎬᏒ ᎾᎿ ᎢᎬᏱ ᏚᎾᏁᎶᏅ ᎾᎿ ᏐᎢ ᏧᎾᏕᎶᏆᏍᏗᎢ. --- “ᎨᎵᎠ ᎣᏏᏊ ᏣᎳᎩ ᎦᏬᏂᎯᏍᏗ ᎤᏅᏙᏗ ᎤᏣᏘᏂ ᏍᎦᏚᎩ ᏓᎾᏁᎶᎲᏍᎬ ᏍᏆᏞᏍᏗ” ᎠᏗᏍᎬ Jeromie Hammer, LIP ᎾᏍᎩᎾ ᏓᎾᏁᎶᎲᏍᎬ ᏗᏘᏂᏙᎯ, ᎠᏗᏍᎬᎢ. “ ᎠᎾᏕᎶᏆᏍᎪᏃ ᏗᏂᏲᏟ ᎤᎾᏓᎪᏅᏙᏗ, ᎤᎾᏟᏂᎬᏗᎢ. ᎨᎵᏍᎪ ᎤᏂᏁᎰ ᎦᏬᏂᎯᏍᏗ ᎤᏅᏙᏗ ᎾᎿ ᎾᎾᏛᏁᎲᎢ.” --- Jolie Morgan, ᏅᎩᏁ ᏗᎦᏂᏙᎯ ᎾᎿ ᏗᏁᎶᎲᏍᎩ, ᎠᏗᏍᎬ ᎡᎵᏃ ᎠᏍᏓᏲ ᏗᏁᎶᏗ ᏂᎦᏓ ᏣᎳᎩ---ᎠᏂᏬᏂᏍᎩ ᎤᎾᏓᏡᎬ ᏓᎾᏁᎶᎲᏍᎬᎢ, ᎠᏎᏃ ᎠᏕᎶᏆᎠ. --- “ᏙᎯᏳᎢ, ᏣᏅᏓᏗᏍᏗ ᏲᏁᎦ ᏣᏬᏂᎯᏍᏗᎢ ᏂᎨᏒᎾ,” ᎠᏗᏍᎬᎢ. --- “ᎠᎴ ᎢᏴᏓᎭ Ꮭ ᏲᏅᏙ ᎾᏂᏪᏍᎬ, ᎠᏎᏃ ᏫᎪᏟᏍᏓ ᎨᏐᎢ.” --- ᎠᎴ Morgan Ꮭ ᎤᏩᏌ ᏱᎩ ᏳᏩᏂᏍᏔᏂᏙᎰ ᎠᏕᎶᏆᏍᎬ ᏣᎳᎩ ᎾᎿ ᏍᏆᏞᏍᏗ ᏓᎾᏁᎶᎲᏍᎬᎢ. --- “ᏍᏓᏱ ᏍᏆᏞᏍᏗ ᏓᎾᏁᎶᎲᏍᎬ ᏗᎧᏁᎢᏍᏗ ᏣᎳᎩᎭᎢ,” ᎠᏗᏍᎬ Hammer. “ᎤᎪᏛᏃ ᏗᎧᏁᎢᏍᏗ ᏯᏛᎾ ᏔᎵᏔᏚᎦ, ᎡᏫᏚᎦ, ᎠᎴ ᎯᏍᏆᏞᎩ---- ᎾᎿ ᏝᏙ ᏗᏍᏓᏯ ᏱᎩ. ᎾᏍᎩᏂ ᏂᎦᏓ Ꮓ ᏳᎦᎷᏣ ᏂᎦᏓ ᏗᎪᏍᏗ ᎠᎴ ᎢᏳᎵᏍᏙᏗ ᎨᏒ ᎾᎿ ᏍᏆᏞᏍᏗ ᏓᎾᏁᎶᎲᏍᎬ ᎡᎵ ᎠᏓᏅᏖᏗ.” --- Jolie’s ᎤᏥ, Candessa Teehee Morgan, ᎤᏛᏅ ᎠᎴ ᎡᎵᏍᎪ ᎾᎿ ᎠᏕᎶᏆᏍᎬ ᏳᎾᏛᏁᎵᏓᏍᏗ ᎤᎵᏍᎨᏗᎢ. --- “ᎠᏆᏓᏅᏖᎸ ᎯᎠ ᎾᏛᏁᎲ ᎣᏍᏓ ᎤᎦᏙᎯᎲᏍᏗ ᎾᏗᎦᎵᏍᏙᏗ ᏂᎦᏓ ᎢᏤ ᎦᏬᏂᎯᏍᏗ ᎢᏤ ᎠᏕᎶᏆᏍᎪ,” ᎠᏗᏍᎬᎢ. “ᏂᎦᏓᏃ ᎠᏂᏐᎢ ᏗᏂᏲᏟ ᎤᎾᎵᎪᏐᎢ. ᏄᏍᏛᏃ ᎠᎵᎪᏗ ᎾᎿ ᏍᏆᏞᏍᏗ ᏗᏁᎶᏗ ᎨᏒ, ᎠᎴ ᎠᏆᏓᏅᏖᎸ ᏂᎦᏓ ᎯᎠ ᎤᎵᏍᎨᏓ ᎾᏍᎩ ᎢᏳᏛᏗᎢ.” --- Davis ᎤᏛᏅ ᎯᎠ ᎾᎾᏛᏁᎲ ᎠᏅᏗᏍᎬ ᎠᎾᏕᎶᏆᏍᎪ ᏗᎾᏕᎶᏆᏍᎩ ᏅᏗᎦᎵᏍᏙᏗ ᏝᏙ ᎠᎾᏕᎶᏆᏍᎬ ᎢᎦ ᏱᎩ ᎠᏅᏗᏍᎪᏍᎩᏂ ᎤᎾᏕᎶᏆᎥ ᎠᏂᏯᎥ ᎧᏅᏤᎸ, ᎠᎵᏗᏍᏊ ᎤᏁᏲᎲᏍᎪ ᏗᎵᎪᏗ ᏌᏊ ᏗᏁᎶᏗ ᎨᏒᎢ. --- “ᏃᏊᏃ ᏗᎾᏁᎶᎲᏍᎩ ᏱᏄᎵᏍᏔᏂ, ᏄᏓᎴ ᏂᎦᎵᏍᏗᏍᎪ ᎾᏃ ᎧᏅᏤᎸ ᎠᏂᏯᎥ ᏓᎾᏕᎶᏆᏍᎬᎢ,” ᎠᏗᏍᎬᎢ. “ ᎣᏣᏕᎶᏆᎠ ᏌᏊ ᏗᎾᎸᏫᏍᏓᏁᏗ. ᎣᏣᏕᎶᏆᎠ ᎠᏂᏐᎢ ᏌᏊ ᏦᎩᎸᏫᏍᏓᏁᏗᎢ, ᎾᏍᎩ ᎠᏫᏗᏍᎪ ᎾᎿ ᎧᏅᏤᎸ ᏧᎾᏕᎶᏆᏍᏗ ᎤᏠᏯ.” --- ᏙᎯᏳᏃ ᎠᏂᏧᏟ’ ᏗᎾᏁᎶᎲᏍᎩ ᎤᏅᏂᏍᏔᏂᏙ ᎤᎾᏓᏠᎯᏍᏗ ᎯᎠ ᏣᏟᎢᎵ (0-5 ᎦᏌᏙᏴ ᎠᏟᎢᎵᏄᎢ), ᎠᏂᎨᏳᏣᏃ ᏗᎾᏁᎶᎲᏍᎩ ᎠᏂᎦᏖᏃ ᎤᏂᏍᏆᏗᏍᏗ ᎤᏝᏂᎩᏓ (4-1 ᎦᏌᏙᏴ ᎠᏟᎢᎵᏒᎢ). --- ᏄᏍᏛᏃ ᎤᏂᎲ ᏧᏂᏅᏅ, Hammer ᎠᏗᏍᎬ ᎢᏧᎳ ᏚᎾᏓᏡᎬ ᎣᏍᏓ ᏄᎾᏛᏁᎳ. --- “ᎢᎦᏃ ᎦᏥᎵᎡᎵᏤᎰ ᎯᎠ ᏗᏂᏲᏟ ᎠᎴ ᏂᎦᎥ ᎠᎾᏟᏂᎬᏁᎲᎢ,” ᎤᏛᏅᎢ. “ᏝᏃᏙ ᎠᎾᎵᏏᎾᎲᏍᏗᏍᎬᏊ ᎢᎦ ᏱᎨᏐ ᎠᎾᏁᎸᏗᏍᎪ ᎠᏎᏍᏛ ᎦᎸᎳᏗ ᎾᎾᏛᏁᎰ ᎤᏅᏌ ᎣᏍᏓ ᎢᏳᏅᏁᎯ, ᎾᏍᎩᏃ ᎾᎾᏛᏁᎲ ᎠᎾᏕᎶᏆᏍᎪ ᏧᎾᏁᎶᏗ ᎠᎴ ᏣᎳᎩ ᎤᏂᏬᏂᎯᏍᏗ ᎤᎾᏕᎶᏆᏍᏗ ᏓᎾᏁᎶᎲᏍᎬᎢ. --- “ᎦᏥᏃᏎᎸ ᎯᎠ ᏗᏂᏲᏟ ᎠᏍᏆᏞᏍᏗ ᏱᏗᎦᏁᎶᎾ ᎢᎬᏱ ᏱᏬᎩᎷᏥ ᏐᎢ ᏧᎾᏕᎶᏆᏍᏗ ᎣᏥᏍᏆᏗᏍᎪ ᎠᏂᏐᎢ ᎤᎾᏓᏡᎬᎢ ᏗᏂᏲᏟ ᎠᎴ ᎣᎦᏅᏙ ᎣᏍᏓ ᏗᏁᎶᏗ ᏙᏥᏁᎸᎢ ᎠᎴ ᎠᎾᏛᎩᏍᎪ ᏣᎳᎩ ᎣᏥᏬᏂᏍᎬ ᏙᏣᏁᎶᎲᏍᎬ, ᏔᎵ ᎢᏳᏓᎴ ᎣᎩᏍᏆᏙ. ᎾᏍᎩᏃ ᎣᏥᏍᏓᏩᏛ,” ᎾᏍᎩᎾ ᏭᏝᏅᎢ. ---  william-henry@cherokee.org • (918) 207-4975

--- ---
11/16/2010 07:00 AM
By WILL CHAVEZ --- ᎢᎬᏱ ᎦᏙᎩ ᏗᎦᏃᏟᎵᏍᎩ --- ᏓᎵᏆ, ᎣᎦᎵᎰᎻ.— ᏣᎳᎩ ᎠᏰᎵ ᎨᎳ AndiGourd ᎾᎿ ᏌᎷᎾᎨᏴ ᎦᎸᎳᏗ ᏧᎾᏕᎶᏆᏍᏗ ᏗᏕᎶᏆᏍᎩ ᎤᏅᏛ ᎤᏓᏒᎲᏍᏗ ᎾᏝᎬᏊ ᎾᎿ ᎠᏂᏯᎢ 2A ᎤᏓᏅᎯᏓ ᎠᏏᏴᏫ ᎢᎬᏱ ᎠᏌᏍᏛ ᏧᏁᎳ seconds. --- ᎾᎿ ᏚᏂᏃᏗ ᏔᎵᏍᎪ ᏦᎢᏁ ᎾᏍᎩ Shawnee, ᎤᏍᏆᏛ ᎦᏓᏁᎯ ᏔᎵ ᎢᏳᏟᎶᏓ ᎾᎿ ᏔᎳᏚ ᎢᏔᏬᏍᏔᏅ, ᏅᎩᏍᎪ ᏐᏁᎳ seconds ᎯᎠ ᎠᎩᏍᏗ ᏔᎵᏁ ᎠᏌᏍᏛᎢ. Jaylee May of Balko ᎦᎸᎳᏗ ᏧᎾᏕᎶᏆᏍᏗ ᎾᏍᎩ ᎠᏂᏏᏴᏫᎭ ᏍᎦᏚᎩ ᎤᏂᏌᎠᏛ ᎠᏍᏆᏗᏍᎬ Ꮎ 12:41. --- ᏂᎦᏓ ᎠᏍᏓᏴ ᎠᏅᏙᎩᏯᏍᎬ Ꮭ ᎪᎱᏍᏗ ᎡᏍᎦ ᏱᏅᏩᏁᎮ Gourd ᎾᏍᎩ ᎤᏍᏆᏗᏍᏗ ᎾᎿ ᎦᎸᎳᏗ ᏍᎪᎯ. --- “ᎡᎵᏃ ᏍᏓᏯ ᎨᏒ ᎾᎯᏳ ᎢᎦ. ᎾᎿ ᎠᏅᏙᎩᏯᏍᎬ ᎤᏩᏌ ᎠᎾᏙᎩᏯᏍᎬᎢ. ᎪᎯᏓ ᎦᎵᏏᎾᎲᏍᏗᏍᎬ, ᎠᎴ ᎠᏃᎯᏗᏍᎪ ᎯᎠ ᎯᏍᎩ ᎢᏳᏔᏬᏍᏔᏅ ᎢᎪᎯᏓ,” ᎠᏗᏍᎬᎢ. --- Gourds ᏔᎵᏁ ᎠᏌᏍᏛ ᎤᏍᏆᏛ ᎾᏍᎩ ᏍᎪᎯ ᎢᏳᏩᎪᏗ ᏓᏤᏢ ᎾᏃ ᏔᎳᏚᏏᏁ ᎠᏌᏍᏛ ᎤᏍᏆᏛ ᎾᎿ ᏔᎵᏯᎦᏴᎵ ᏐᏁᎳ ᎤᏕᏘᏴᏌᏗᏒᎢ. ᎤᏛᏅ Ꮎ ᏚᏭᎪᏔᏅ ᎢᏳᏛᏗ ᎾᏍᎩ ᎤᏕᏘᏴᏌᏗᏒ ᎾᎿ ᎤᏍᏆᏗᏍᏗ ᎦᎸᎳᏗ ᏍᎪᎯ, ᎠᏎᏃ ᎾᎿ ᎤᏓᏠᏌ ᎾᎿ regional ᎾᏍᎩ ᏒᎾᏙᏓᏆᏍᏗ ᎢᎬᏯ, ᎤᎴᏅᎮ ᎠᏓᏅᏖᏍᎬ ᎾᎿ ᎢᎬᏱ ᎦᏙᎩ ᎢᏳᎵᏍᏙᏗᎢ. --- ᏚᏂᏃᏗ ᏓᎳᏚᏏᏁ, Gourd, ᎾᏍᎩ ᎠᏁᎳ ᎠᎵᎫᏏ, ᎤᏓᏠᏎ regional ᎨᎪᎵᏍᏙᏗ ᎾᎿ Coweta, ᎠᏍᏆᏗᏍᎬ ᎾᎿ ᏔᎵ ᎢᏳᏟᎶᏓ ᎾᎿ 12:45. --- “ᏙᎯᏳ ᎨᏒ ᎡᏝᏪ ᎨᏒ. ᎠᏋᏌ ᎠᏆᏅᏛ ᏂᏓᎦᏛᏁᎵᏒ ᎢᏳᏍᏓᏊ ᎨᏒᎢ,” ᎤᏛᏅᎢ. --- ᎠᏛᏅᎢᏍᏙᏗ ᎾᏍᎩ ᏄᏓᏅᎯᏒ ᏯᏍᏆᎵᎭ, ᎤᏛᏅ ᎠᏂᎩᏍᎪ ᎠᎴ ᎠᏓᎾᏫᏍᏗᏍᎪ ᎾᏍᎩ ᎤᏅᏛ ᎢᏳᏍᏗ ᏂᏛᏛᏁᎵᏒᎢ, ᎾᏍᎩ ᎤᏟᏂᎪᎯᏍᏗᏍᎪ ᎠᎪᏩᏘᏍᎪ ᎾᎿ ᎢᏳᏛᏗ ᏃᏊ ᏳᏙᎩᏯ. --- ᏐᎢ ᏩᏕᏘᏴᎲ, ᎤᏚᎵᏍᎬ Ꮟ ᎤᎪᏛ ᏓᏤᏢ ᎢᏳᏛᏗ ᎠᎴ ᎤᏓᏒᎲᏍᏗ ᎢᎬᏱ ᎠᎩᏍᏙᏗ. --- “ᏯᏆᏚᎵ ᎾᏍᎩ ᏥᏢᏔᏍᏗ ᎠᎴ ᏗᏥᎩᏯᏍᏗ,” ᎤᏛᏅ Gourd. --- Gourd ᎦᎸᏉᏗᏍᎪ ᎤᏏᎾᎲᏍᏗᏍᎩ Scott Lowe ᎤᏠᏃᎮᏗᏍᎬ ᎤᎪᏛ ᎢᏳᏛᏗ ᎣᏍᏓ ᎠᎴ ᎤᏟᏂᎩᏓ ᏭᏟᎶᎯᏍᏗᎢ ᏙᎯᏳᎥ ᎠᎾᎳᏍᎦᎵᏍᎩ ᏗᏘᏂᏙᎯ. ᏐᎢᏃ ᎾᏍᏊ ᏓᎵᎮᎵᏤᎭ ᏏᏓᏁᎸ ᎾᎿ ᏯᏙᎩᏯ ᏩᏁᏙᎭ ᎠᎴ ᎣᏍᏓ ᎬᏩᏓᏅᏓᏗᏍᏗᏍᎪᎢ. --- ᎾᎿ ᏍᎪᎯᏁ ᏗᎦᏂᏙᎯ ᎤᎴᏅᎲ ᎠᏓᎾᏫᏍᏗᏍᎬ ᎯᏍᎩᏁ ᏗᎦᏂᏙᎯ ᏥᎨᏒ ᎾᏍᎩ ᎤᏖᎳᏛ ᏣᎳᎩ ᎠᏰᎵ Wings ᎤᎾᏓᏡᎬᎢ, ᎠᏓᎾᏫᏍᏗᏍᎬ ᎯᏍᎩ K ᎢᏳᏓᏅᎯᏓ ᎠᎴ 3.1 ᎢᏳᏟᎶᏓ. ᎾᏍᎩᏃ Wings ᎠᏓᎾᏫᏍᏗᏍᎩ ᎨᏒ ᏧᏰᏉᏂ ᏧᎧᎸ ᏔᎵ ᏯᎦᏴᎵ ᎦᎵᏉᎩ ᎤᏕᏘᏴᏌᏗᏒᎢ. --- “ᎠᎩᎸᏉᏗ ᎾᏍᎩ ᏧᏓᎴᏅᏓ ᎢᏳᎾᏕᏘᏴᏓ ᏗᏂᏲᏟ ᏓᎾᏓᎾᏫᏍᏗᏍᎪᎢ. ᎠᎴ Ꮭ ᏙᎯᏳ ᏲᏣᏓᎪᎾᏗᏍᎪ, ᎠᎴ ᎡᎵᏊ ᏗᎦᏲᏥᎦᎵᏍᏓᏗᏍᏗ ᎠᏂᏐᎢ ᎥᏗᏟᏒᎢ ᎠᎴ ᎣᏍᏓ ᎨᏐᎢ,” ᎠᏗᏍᎬ ᎾᎿ Wings. --- ᎣᏂᏃ ᎤᏟᏂᎩᏓ ᎤᏍᏆᏗᏍᏗ ᎾᎿ ᎠᏍᏆᎵᏍᎩ ᎠᏅᏙᎩᏯᏍᎬᎢ, Gourd ᎤᏓᏒᎾ ᎯᎠ ᏄᏍᏛ ᎠᎦᏅᏛᎢ ᎾᎿ ᎠᏍᏆᎵᏍᎬ ᏚᏯᏓᏛᎢ/ᎣᎦᎵᎰᎻ ᎾᏍᎩ ᏔᎵ ᏗᏍᎦᏚᎩ ᏓᎾᏠᏍᎬᎢ ᎾᎿ ᏅᏓᏕᏆ ᎧᎸ ᏦᎦᏚᏏᏁᎢ ᎾᎿ Rogers, ᏙᏧᏯᏓᏛᎢ. ---  will-chavez@cherokee.org • (918) 207-3961

--- ---
01/13/2011 09:08 AM
By JAMI CUSTER --- ᎧᏃᎮᏍᎩ --- ᏓᎵᏆ, ᎣᎦᎵᎰᎻ. — ᏚᏅᏙᎵᏤᎲ Ꮎ ᎠᏰᏟ ᎾᏍᎩ ᎥᏳᎩ ᎠᏂᎪᎵᏰᏍᎩ ᎤᎾᎦᏎᏍᏗ ᎠᎾᎴᏫᏍᏙᏗᏍᎩ, ᎤᎾᏓᏅᏛ ᏧᎾᏓᏂᎵ ᎾᏍᎩ ᎤᎪᏛ ᏗᏓᎴᎲᏍᎦ ᏓᏂᏲᎱᏍᎦ ᎠᎭᏂ, ᎾᏍᎩ ᎢᏳᏍᏗ ᏂᎦᎵᏍᏗᏍᎪ ᎢᏔᏬᏍᏔᏅᏊ ᏂᏕᎦᎵᏍᏔᏁᎬᎢ. --- ᎾᏍᎩ CDC ᎠᏂᏃᎮᏍᎬ ᎾᎿ ᎠᏁᎯᏯ ᎠᎹᏱᏟ ᎾᏍᎩ ᏔᎵᏁ ᏩᎦᎸᎳᏗᏴ ᎾᎿ ᏚᎾᏓᏅᏛ ᏂᏗᎦᎵᏍᏙᏗᏍᎬ ᏓᏂᏲᎱᏍᎪ. ᏮᎪᏛ ᎾᏗᎦᎵᏍᏙᏗᏍᎬ ᎾᎿ ᏚᎾᏓᏅᏛ ᏚᏂᏢᎬ, ᎯᎠ ᎤᎾᏓᏅᏛ ᎤᏅᏂᎵᎯᎰᎢ. --- Lyn Behnke, ᏣᎳᎩ ᎠᏰᎵ ᎠᏁᎳ ᎠᏁᎲ Tawas City, Mich.., ᎠᏗᏍᎬ ᎾᎿ ᎤᏓᏅᏛ ᎤᏩᏂᎵᏞ ᎾᎿ ᎥᏍᎩᏱ ᏥᎧᎸ ᏔᎵ ᏯᎦᏴᎵ ᏧᏁᎳ ᎤᏕᏘᏴᏌᏗᏒ. --- “ᎯᎦᏍᎪ ᏯᏆᏕᏘᏴᏓ ᏥᎨᏒ ᎥᎩᎪᎵᏰᎥ ᎠᏆᏓᏅᏙ ᎤᎾᏄᎪᏫᏍᏗ ᎤᏩᎾᎦᎶᏨ ᏱᎩ,” ᎠᏗᏍᎬ Behnke. “ ᏝᏃ ᎪᎱᏍᏗ ᎬᏂᎨᏒ ᏱᏄᎵᏍᏔᏁ ᏓᎩᏯᏪᎬᏊ ᎢᎦᎢ. ᎠᏂᎦᎾᎦᏘ ᏚᏂᎸᏫᏍᏗᏁᎲ ᎦᏥᏗᏕᎵᏍᎩ, ᎠᎴ ᏗᏥᏃᎩᏍᏗᏍᎩ, ᎤᎪᏗᏃ ᏧᏓᎴᏅᏓ ᏂᎦᏛᏁᎲ. ᎾᏍᎩᏃ ᎤᎪᏛ ᏂᎦᏛᏁᎲ ᏓᎩᏯᏪᏍᏗ ᎨᎵᏍᎬᎢ.” --- ᎤᏛᏅᏃ ᎤᎪᏛ ᎤᎲ ᏳᏛᏗ ᎠᏓᏅᏖᎸᏍᎬ ᎦᎵᎬᏂ ᎤᏪᎯᏍᏓᏁᎲ ᎾᏍᎩᏊᏃ ᎢᎦ ᎨᏒ. ᎠᏎᏃ ᎬᏂᎨᏒ ᏄᎵᏍᏔᏅ ᎾᏍᎩ ᎤᏩᎾᎦᎳ ᎤᏩᏂᎸ ᎤᏓᏅᏛᎢ. --- “ᏍᏗᎩᏓᏃ ᏥᎩᎵᎨᎾ ᎠᏊᎯᏍᏓᏁᎲ, ᎾᏍᎩᏃ ᏮᎦᏥᎵᏃᎮᏔᏅ ᏴᏫ ᏗᏂᏍᏕᎵᏍᎩ ᎠᎴ ᏗᏂᏩᏛᎯᏙ ᎯᎠ ᏄᏪᏒᎢ ‘ᎨᎵᎠ ᏙᎯᏳ ᎡᏣᎪᎵᏰᏓ MRI ᎾᎿ ᎯᎩᎳᎨᎾ.’ ᎤᏛᏅ ᏣᎦᏎᏍᏙᏗ ᎾᎿ ᏣᏓᏅᏛ ᏄᏍᏗᏕᎬᎢ. ᎯᎦᏍᎪᎯᏃ ᎢᏣᏕᏘᏴᏓ ᏃᏊ. ᎭᎴᏂᏙᎲ ᎢᎦ ᎤᏣᏍᏈᏍᏗ ᎾᏛᏁᎰ ᎠᎴ ᎭᏓᏅᏖᎸᏍᎪ. --- ᎠᎴᏗᏍᏊ ᏍᏗᎩᏓ ᎤᎪᏓ ᏂᏣᏓᎨᏒᎢ. ᎩᎦ ᎦᎸᎳᏗ ᏛᏙᎭ, ᎠᎴ ᎨᎵᎠ ᎡᏣᎪᎵᏰᏓ ᏣᏓᏅᏛᎢ.’ ᎾᏍᎩᏃ ᏄᏛᏁᎸ ᎠᎴ ᎢᎦ Ꮭ ᎣᏍᏓ ᏱᎨᏎᎢ,” ᎤᏛᏅ Behnke. --- ᏏᏅᏓ ᏭᏟᎢᎶᏝ, Behnke ᎠᏥᏰᎳᎴ ᎠᎴ ᎦᎾᎦᏘ ᎤᏩᏛᎲ ᏦᎢ ᏂᏚᏙᏢᏒ ᎩᎦ ᏧᏪᏓᏍᏗ ᏚᎵᏍᏚᎮᎢ. --- “ᏔᎵᎭᏃ ᏚᏙᏢᏒ ᎩᎦ ᏧᏪᏓᏍᏗ ᏧᎧᎵᏨᏋ ᎢᏳᏍᏗ ᎨᏒ ᎠᎴ ᏐᎢ ᎩᎦ ᎤᏪᏓᏍᏗ ᎤᎵᏍᏚᏃᏅᏊ ᎢᏳᏍᏗ ᎨᏒ. ᏙᎯᏳᏃ ᎾᎥ ᏄᏍᏗᏕᎬ ᎠᏆᏓᏅᏛ ᎠᏋᏂᎵᎯᏍᏗ, ᎠᏎᏃ ᎤᏁᎳᏅᎯ ᎤᏓᏙᎵᏍᏛ ᎠᏆᎵᏍᏕᎸᏙᏔᏅ,” ᎤᏛᏅᎢ. --- Behnke ᎠᏥᏙᎵᏤ, ᎢᎦᏓᏃ Ꮭ. ᎩᎳᏊ ᎢᏳᏟᏍᏓ ᏲᏩᏂᎵᎦ ᎣᏓᏅᏛᎢ. ᎢᎦᏓᏃ ᎤᏍᎦᏃᎵ ᎢᎨᏐᎢ ᏍᏗᎠ ᎡᎯᏍᏓ ᎠᎴ ᎤᏦᏎᏗ, ᎾᏍᎩᏯ Behnke’s ᏥᏄᎵᏍᏓᏁᎴ. ᎢᎦᏓᏃ ᎡᎯᏍᏗᏓᏅ ᎦᎪᏟᏍᏗ ᏱᎨᏐᎢ. --- ᏄᏍᏛᏃ ᎤᎾᏅᏛ ᎯᎠ CDC, ᎢᎦᏓ ᎠᏕᎶᎰᎯᏍᏙᏗ ᎣᏓᏅᏛ ᏯᏱᎵᏙ ᎤᏓᏛᏅᏍᏗᎢ ᎾᏍᎩ ᎥᎦᏁᏥ ᎤᏦᏎᏗ ᎠᏢ ᎦᎨᏓ ᏥᎨᏐᎢ, ᎩᎶ ᏣᏓᏢᎢᎰ ᎾᏍᎩᏯ, ᎧᎵᎴ ᏥᎨᏐ ᎢᎦᎦᏛ ᎡᎯᏍᏗ, ᎤᏦᎠᏎᏗ ᎦᎸᎳᏗ ᎥᏰᎸᎢ ᎾᏍᎩ ᏘᏍᎨᎾ, ᎯᏐᎯᎢ, ᎯᏴᏣᎾ, ᏘᏳᎨᎾ ᎠᎴ ᏣᏍᏉᏟ; ᎤᏦᏎᏗ ᎧᏬᎳᏕᏍᏗ; ᎠᎴ ᎤᏴᏢ ᎠᎵ ᏴᎦᎴᏴᏍᎦ, ᏧᏓᎦᏍᏔᏂᏕᎾ ᎠᎴ ᎣᎸᏕᎯᏓ. --- ᎣᏓᏅᏛ ᏧᏂᏢᎩ ᎠᏂᏍᎦᏯᏊ ᎢᎦ ᎠᏁᎵᏍᎪ, ᎠᏎᏃ ᎾᏍᎩ ᏩᏍᎪᎵᏴ ᎢᏧᎳ ᎠᏂᎨᏯ ᎠᎴ ᎠᏂᏍᎦᏯ ᏓᏂᏲᎱᎯᏍᏗᏍᎪ ᎾᎿ ᎠᎹᏱᏟ. --- ᎤᎾᎦᏎᏔᏅ CDC, ᎠᏂᎨᏯ ᎾᏍᎩ ᎠᏰᏟ ᎢᏴ ᎨᏐ ᏓᏂᏲᎱᎯᏍᏗᏍᎪᎢ. --- ᎠᎵᏗᏍᏊ ᎢᎦᏓ ᎾᏍᎩ ᎠᏂᎦᏴᎵ ᎤᏅᏌ ᎠᏁᎵᏍᎪ. ᎤᎾᏓᏅᏛ ᏧᏂᏢᎦ ᎾᏍᎩ ᏭᎪᏛ ᏓᏂᏲᎱᏍᎦ ᎠᏂᎨᏯ ᏑᏓᎵᏍᎪ ᎯᏍᎩ ᎠᎴ ᎦᎸᎳᏗᏢ ᎢᏧᎾᏕᏘᏴᏓ, ᎠᎴᏗᏍᏊ ᏦᎢᏁ ᏩᎦᎸᎳᏗᏴ ᏓᏂᏲᎱᎯᏍᏗᏍᎪ ᎠᏂᎨᏯ ᏔᎵᏍᎪ ᎯᏍᎩ ᎠᎴ ᏅᎦᏍᎪᏅᎩ ᎢᏧᎾᏕᏘᏴᏓ. --- ᎯᎠ ᎠᏂᏍᎦᏯ, ᎾᏍᎩ ᏑᏓᎵᏍᎪ ᏑᏓᎵ ᎢᏧᎾᏕᏘᏴᏓ ᎾᎿ ᎢᎬᏱ ᏳᏅᏂᎵᎦ ᎤᎾᏓᏅᏛᎢ. ᎾᏍᎩᎾ ᎦᎵᏆᏍᎪ percent ᎠᎴ ᏁᎳᏍᎪ ᏐᏁᎳ percent ᏯᏂᎠ ᎤᏟᏍᏓ ᎤᏅᏂᎵᎯᎰ ᎾᎿ ᎠᏂᏍᎦᏯ, ᎤᏂᏩᏛᏓ Ꮎ CDC. --- ᎾᎿ ᎠᏁᎯᏯ ᎠᏂᏴᏫᏯ ᎠᎹᏰᏟ, ᎤᎵᏍᎨᏗ ᎾᎿ ᎪᏟᏍᏗ ᏂᎦᎵᏍᏔᏁᎬ ᎾᎿ ᎠᏟᎢᎴᎬ ᎣᏛᏅᏛ ᎣᏢᎢᏍᏗ ᏯᏛᎾ ᎤᎾᏓᏅᏛ ᏧᏂᏢᎦ, ᎦᎸᎳᏗ cholesterol, ᎦᎸᎳᏗ ᎩᎨ ᎡᏙᎲ, ᎤᏍᏈᏍᏓ ᎠᎵᏍᏓᏴᏗ, ᎧᎵᏎᏥ ᎢᏳᎾᎵᏍᏓᏁᎯ, ᏦᎳ ᎠᏅᏗᏍᎩ ᎠᎴ ᎤᏃᎦᏒ ᏧᎦᏒᏍᏛ ᎤᏓᎭᏴᏢᎢ. --- Behnke ᎤᏛᏅ ᎾᎿ ᏔᎵ ᏄᏓᎴ ᎠᎪᏩᏘᏍᎪ ᎾᎿ ᎠᏁᎯᏯ ᎾᎾᏛᏁᎲ ᏂᏗᎦᎵᏍᏙᏗᏍᎪ ᎯᎠ ᏚᎾᏓᏅᏛ ᏚᏂᏢᎬᎢ ᎾᎿ ᏄᏍᏛ ᎠᎾᎵᏍᏓᏴᎲᏍᎬ ᎠᎴ ᏦᎳ ᎠᏅᏗᏍᎬᎢ. --- ᎠᏎᏍᎩᏂ, ᎤᏙᏢᎭ ᎦᎦᏁᏟᏴᏍᏗ ᎬᎴᏫᏍᏙᏙᏗ ᎣᏓᏅᏛ ᎥᏳᎩ, ᎾᏍᎩᎾ ᎯᎠ ᏱᎾᏛᏁᎵ exercising ᎠᎴ ᏓᏤᎸ ᎠᎵᏍᏓᏴᏗ ᎠᏕᎶᏆᏍᏗᎢ. --- Behnke,ᎾᏍᎩᎾ ᎨᎳ ᎾᎿ ᎠᏂᎨᏯ ᎤᎾᏓᏝᎬ ᎯᎠ ᏧᏙᎩᏓ Women Heart---ᏂᎬᎾᏛ ᎤᎾᏓᏡᎩ ᎾᏍᎩ ᎠᏂᎨᏯ ᏚᎾᏅᏛ ᏧᏂᏢᎦ, ᎤᏛᏅ Ꮭ ᎾᏍᎩ ᎢᏯᏂ ᏯᏁᎳᏗᏙᎰ ᎾᎿ ᎠᏁᎯᏯ ᎠᎹᏱᏟ ᎾᎿ ᎤᎾᏓᏡᎬᎢ. --- “ᏫᎾᏗᎦᎵᏔᏂᏒᎢ, ᏂᏗᎦᏓᏃᏣᎸᎾ ᎨᏒ ᎠᎴ ᏕᎦᎦᏛ ᏂᏓᏂᎪᏩᏗᏍᎬᎾ ᎨᏒ. ᏴᏫ Ꮭ ᏯᎾᏓᏅᏖᏍᎪ ᎾᎿ ᎠᏁᎯᏯ ᎠᏂᎨᏯ ᏚᎾᏓᏅᏛ ᎤᏅᏂᎵᎯᏍᏗᎢ, ᎠᎴ ᏂᎬ ᎡᏙᎲ ᏍᎦᏚᎩ ᏕᎪᏢᏒᎢ, ᏭᎪᏛ ᎾᏍᎩ ᎧᎵᏎᏥ ᎠᎴ ᎩᎦ ᎤᎾᎵᏌᎳᏓᏁᎯ,” ᎤᏛᏅᎢ. --- ᎦᏰᏥᏰᎳᎸ, Behnke ᎨᏴ ᏓᏤᎵ ᏙᎯ exercise ᎾᏛᏁᎰ. ᎠᎴᏗᏍᏊ ᏦᏍᎪᎯ ᎢᏳᏓᎨᏓ ᎤᏲᏎᎳ, ᏙᎯᏳᏃ ᎠᏟᏂᎬᏁ ᎾᏍᎩ ᏙᎯ ᎤᏕᏗᎢ. --- “ᏃᏊᏥᎦ ᎠᏎ ᏭᎪᏛ ᏙᎯ ᎾᏃ ᎢᎸᏍᎦ ᎾᏕᏘᏯ. ᏝᏃ ᏙᎯᏳ ᎠᎩᏁᏟᏴᏓ ᏱᎩ ᎦᎵᏍᏓᏴᎲᏍᎬ ᎾᏗᎦᎵᏍᏙᏗ Ꮭ ᎾᏍᎩ ᏯᏆᏛᏗ ᏱᎨᏎᎢ……. ᏂᏓᏙᏓᏈᏒ exercise ᏂᎦᏛᏁᎰ ᏌᏊ ᎢᎦ ᎤᏩᏌ Ꮭ,” ᎤᏛᏅᎢ. “ ᏝᏃ ᎾᏍᎩ ᏝᎦᏊ ᏰᏂᎦᏴᏛᎦ ᎠᎴ ᎬᏑᎵᎪᏍᏗ ᏱᎩ. ᎯᎢᎾ ᏭᏔᏅ ᎠᏓᏁᏄᎵᏍᎩ. ᎤᎪᏓ ᎠᏦᏎᏍᏗ. ᎾᏍᎩᏃ ᏁᎵᏍᎪ percent ᎤᎵᏍᏚᏕ ᎾᎿ ᎩᎦ ᎤᏪᏓᏍᏗ ᏃᏊᏃ ᏑᏓᎵᏍᎪᎯᏊ ᎾᏍᎩ exercise ᏂᎦᏛᏁᎲᎢ. ᎤᎪᏛᏃ ᎠᏓᏍᏕᎵᎭ ᎯᎠ ᏅᏛᏁᎲᎢ.” --- Behnke ᎤᏛᏅ ᎾᏍᎩᎾ ᏭᏔᏅ ᎤᏂᎾᎯᏍᏗᏍᎩ ᎤᏂᎪᏛ ᎠᏂᎨᏯ ᎯᎠ ᎤᎾᏝᎾᏅᏕᏗᎢ. --- “ᎠᏰᏟ ᎢᏳᏟᎶᏓ ᎢᎬᏛᏗ, ᏣᏅᏔᏃ, ᎠᏓᏍᏓᏴᏗ ᏑᏟᎶᏓ ᎢᏴ ᎣᏂ. ᎡᎵᏊ ᏯᎨᎪᏂᏲᎦ ᎪᎱᏍᏗ ᎠᎾᏛᏁᎲ ᎠᎴ ᎠᎵᏍᏓᏴᏗᎢ, ᎠᏎᏃ exercise ᎢᎬᏱ ᎠᎬᏯ ᎦᎷᎦ.” ---  jami-custer@cherokee.org • (918) 453-5560

--- ---
ᏣᎳᎩ ᎠᏰᎵ ᏛᏂᎪᏔᏂ ᎥᏰᎸ ᎠᏂᏃᎮᏍᎬ ᏛᏓᏁᏟᏴᏌ ᎾᎿ ᏔᎳᏏ ᏂᎬᎾᏛ
05/07/2010 07:13 AM
ᏔᎳᏏ, ᎣᎦᎵᎰᎹ. -- Ꮎ ᏣᎳᎩ ᎠᏰᎵ ᎠᏁᎳ ᏅᎩᏍᎪ ᎦᎵᏉᎩ ᎢᏯᏂ ᎤᏁᎳᏗᏍᏗᏍᎬ ᎾᎿ ᎤᏔᏅ ᏔᎳᏏ ᎥᏰᎸ ᎠᏂᏃᎮᏍᎩ ᎢᎬᏩᏅᏙᏗ ᎯᎠ ᎾᎡᏔᎳᎣᏛᎸ ᎾᏍᎩ ᎬᏩᏅᏙᏗ ᏔᎳᏚ ᎢᏳᏆᏗᏅᏓ ᎠᏕᎳ ᎤᎾᎵᏍᎪᎸᏔᏅ ᎤᎾᎪᏙᏗ ᎣᏍᏓ ᏓᏂᎨᏘᏴ ᏧᏂᏢᎩ ᎠᎴ ᎤᎪᏛ ᎤᏂᎦᏙᎯᎥᏍᏗ ᏧᎾᏓᏅᏬᏙᏗ ᎯᎢᎾ ᎤᎾᏛᎪᏙᏗ ᎠᏅᏗᏍᎬᎢ. ---  ᎤᎾᎦᏎᏍᏗ ᎠᎴ ᎠᎬᏱ ᎠᏂᏙᎾᎢ ᎾᎿ ᎤᏔᏅ ᎾᏃ ᎤᎾᏓᏡᎬ ᏚᎾᏠᏒ ᎠᏂᏍᎬᏘ ᎯᏍᎩᏁ ᎬᏂᎨᏒ ᎢᏳᏅᏗ ᏰᎡᎠᏓᎣᎾ ᏍᎦᏚᎩ ᎠᎵᏍᎪᎸᏔᏅ, ᎾᏍᎩ ᎢᏤ ᎠᎦᏙᎲᏍᏗ ᎠᎵᏍᎪᎸᏔᏅ ᎾᏍᎩ ᏂᏓᏳᏓᎴᏅ Ꭽ.Ꮞ ᎤᎾᏓᏢᎬ ᎤᎾᏙᏢᎯ ᎾᎿ ᎥᏰᎸ ᎠᎴ ᎠᏂᏴᏫ ᏗᏂᏍᏕᎸᎯᏙ ᎾᏍᎩ ᏛᏅᏔᏂ ᏛᏃᏢᏂ Ꮎ ᏍᎦᏚᎩ ᏂᎬᎾᏕᎾ ᎠᎯᏗᎨ ᎾᏍᎩ ᏧᏂᏢᎬ ᎠᏂᏴᏫ ᏂᎦᏓ ᏗᎪᏪᎸ ᏚᏂᎾᎥᎢ. ---  ᏓᎾᏓᏙᎵᏤᎲ ᎾᏍᎩ ᎤᏁᎦ ᏗᏓᏁᎸ ᎪᏪᎵ ᏗᎪᏪᎵ ᏚᏂᏲᏒ, Ꮎ ᏓᎾᎵᏍᎪᎸᏗᏍᎬ ᎾᎿ ᏂᎦᏓ ᏗᎪᏪᎵ ᏴᏫ ᏄᏍᏛ ᎠᏥᎪᎵᏰᎥ ᏗᎪᏪᎵ ᎾᏍᎩ ᏫᏛᏟᎶᏟ ᎪᏟᏍᏗ ᎠᎴ ᎦᏲᏟᎨ ᎥᏰᎸ ᎠᎾᏓᎪᎵᏰᎢᏙᎲ ᏓᎵᎬᏩᏢᏍᎬ ᎠᎭᏂ ᎠᎹᏰᏟ. ---  “…….. ᎠᏂᎦᏅᎦᏓ ᏂᎬᎾᏛ ᎠᎭᏂ ᏌᏊ ᎢᎦ ᎡᎵᏊ ᎢᏧᎳᎭ ᏗᎬᏩᏂᎵᏫᏍᏓᏁᏗ ᎨᏎᏍᏗ ᎾᏍᎩ ᏧᏂᏢᎩ ᏚᎾᎦᏎᏍᏛ ᏓᏂᏍᏕᎵᏍᎬ ᏃᏊ ᏳᎾᏐᏅᏍᏔᏂ ᎠᎴ ᏳᏂᎾᏌᏁᏏ ᎾᎿ ᏴᏫ ᎬᏅ ᎬᏩᏂᏍᎶᎸᏗ ᎧᏃᎮᏍᎩ ᏄᏟᏍᏛ ᎾᏍᎩ ᏂᎦᎵᏍᏗᏍᎬᎢ,” ᎾᏍᎩ ᎯᎠ ᎧᏃᎮᏍᎩ ᏂᎬᏅᎢ. ---  ᎷᎡᎵᎢᏍᏍᎠ ᏥᎣᎳᎡᏛ, ᎤᎾᏓᏡᎬ ᏗᏘᏂᏙᎯ ᎾᎿ ᏣᎳᎩ ᎠᏰᎵ ᎥᏰᎸ ᎠᎾᏓᏍᏕᎩᏍᎩ, ᎤᏛᏅ ᎾᎿ ᎠᏂᎳᏍᏓᏢ ᎤᎾᎴᏅ ᏓᎾᏓᏁᏟᏴᎡᎭ ᎤᎾᏅᏔᏅ ᎾᎿ ᎤᏔᏅ ᎾᏃ ᎠᏁᎳ ᎤᏓᎴᏅᎭ ᎠᎴ ᎣᏣᎵᎮᎵᎪ ᎾᏍᎩᏃ ᏣᎳᎩ ᎠᏰᎵ ᎡᎵᏊ Ꮓ ᏛᏙᏯᏅᎯᏓ ᏓᎾᎵᏍᏕᎵᏍᎬ ᎾᎿ ᏔᎳᏏ ᎬᎾᏕᎾ. ---  “ᎤᏂᎪᏙ ᏃᏊ ᎾᎿ ᏫᏙᏥᏌᏙᏯᏍᎪ ᏔᎳᏏ ᎾᎿ ᎤᎵᏍᎨᏓ ᎨᏒ ᏧᏂᏢᎩ ᏓᏂᏍᏕᎵᏍᎬ,” ᎠᏗᏍᎬ ᏥᎣᎳᎡᏛ. “ᏙᎯᏳᏃ ᎠᏕᎳ ᏓᎾᎵᏏᏅᏗ ᎾᏗᎦᎵᏍᏙᏗ ᎡᎵᏊ ᎬᏩᏂᎩᏍᏓ ᎠᏓᏃᎯᏎᎯ ᎠᎦᏙᎲᏍᏗ ᎠᏍᏆᏂᎪᏗᏍᎩ ᎠᏅᏗᏍᎬ ᎠᎴ ᎦᏲᏟᎨ ---  ᏧᏂᎸᏫᏍᏓᏁᏗ ᎾᏍᎩ ᏕᎨᎦᏟᎶᏗᏍᎬ ᎠᏂᏴᏫ ᎠᏂᏰᎸ ᎾᏍᎩ ᎤᏟᏍᏗᎨ ᎠᎴ ᎤᏍᎪᏍᏗᎨ .ᏂᎦᏓ ᎬᏩᏂᎪᏛᏓ ᏄᏍᏗᏓᏅ ᎠᏰᎸ ᎭᏫᎾ.” ---  ᏔᎳᏏ ᎾᎿ ᏍᎩᎦᏚ ᏗᏍᎦᏚᎩ ᏂᎬᎾᏛ ᎠᏰᎵ ᎤᎾᏑᏰᏌ ᎤᏂᎩᏍᏗ ᎾᎿ ᎤᎾᏓᏁᏗᎢ. ᏌᏊᎭ ᏍᎦᏚᎩ ᎤᏑᏰᏌ ᎠᎴ ᎤᎾᏎᎴ ᎾᏍᎩ ᎠᏂᎪᏩᏗᏍᎬ ᎤᏂᏂᎬᏎᎲᎢ. ᏱᏓᏟᎶᏍᏔᎾ, ᎧᏃᎮᏍᎬ ᎾᎿ ᎪᏪᎵᎢ, ᏔᎳᏏ ᎯᎠ ᏂᎦᎵᏍᏔᏅᏍᎦ “ᎤᏂᎪᏓ ᎠᏂᏴᏫ ᏗᎾᎳᏦᎯᏓ ᎠᎴ ᏔᎵ ᎪᏪᎳ ᎧᎵᏎᏥ ᎤᏁᎭ” ᎾᏍᎩ ᏩᎦᎸᎳᏗᏴ ᎾᎿ ᏚᎾᏓᏅᏛ ᎠᎴ ᎤᏂᎩᎬ ᏚᎾᏓᏂᎸ ᎾᏍᎩ ᏓᏂᏲᎱᎯᏍᏗᏍᎬ ᏩᎦᎸᎳᏗᏴ ᎠᎭᏂ ᎠᏰᎵ. ---  ᎤᎪᏛ ᎾᎿ ᎠᏁᎳ ᏚᏄᎪᏛ ᎤᏅᏙᏗ ᎥᏰᎸ ᏙᎯ ᎧᏃᎮᏍᎩ ᎢᏤ ᎠᎦᏙᎯᎲᏍᏗ ᎠᏍᏆᏂᎪᏗᏓᏅ ᎾᎿ ᎬᎾᏕᎾ ᎤᏂᏩᏛᏓ ᎤᏂᎲ ᎤᏂᏲᎯᏍᏗᎢ ᎠᏂᎦᎾᎦᏘᎢ, ᏧᏂᏢ ᎨᏒ, ᎾᏍᎩ ᏔᏳᏍᏗ ᏧᏂᎸᏫᏍᏓᏁᏗ ᏕᎪᏢᏒ ᎠᎴ ᏚᎾᏓᏡᎬ ᏧᏂᎸᏫᏍᏓᏁᏗ ᎤᏃᎷᏩᏛᏗ ᏚᏙᏢᏒ ᎢᎦᎬᏗ ᎨᏒ ᎾᏍᎩ ᏴᏫ ᎠᏰᎸ ᎤᏟᏍᏗᎨ ᎢᎬᏩᎵᏍᏙᏗᎢ. ---  ᏐᏛ. ᏐᎠᎥᎢᏗ ᎧᎡᎾᏗᏛᎢᏓᎸ, ᎦᏙᎩ ᏗᏎᎮᎵᏙ ᎾᎿ ᎤᏔᏅ ᎾᏃ, ᎤᏛᏅ ᏌᏚ ᏗᏍᎦᏚᎩ ᎾᎿ ᎬᎾᏕᎾ ᎾᏍᎩ ᎫᏢᎨᏍᏗ ᎾᏍᎩᎾ ᎤᎾᎵᏍᎪᎸᏔᏅ ᎠᎴ ᎾᎿ 1.ᏜᏄᏄ ᎠᏂᎦᎾᎦᏘ ᎠᎴ ᎠᏂᏐᎢ ᎥᏰᎸ ᏙᎯ ᎤᎾᎦᏎᏍᏗ ᏗᏂᏍᏕᎸᎯᏙ ᎾᏍᎩ ᏛᏁᎳᏗᏙᎸ. ---  ᏦᎯᏳ ᎤᏙᏢ ᎯᎠ ᏓᎵᎬᏩᏢᏍᎬ ᏌᏚ ᎢᏳᏆᏗᏅᏓ ᏂᏓᏕᏘᏴᎯᏒ ᎾᏍᎩ ᎤᎾᏕᎶᎰᏒ ᎯᎠ ᎠᏅᏗᏍᎬᎢ, ᏓᏤᏢ ᏗᎬᏩᏂᏍᏕᎸᎯᏓᏍᏗ ᎢᎬᏩᎾᏛᏗ, ᎤᏂᏁᏉᏍᏗ ᎤᏂᎷᏤᎯ ᏙᏗᏂᏐᏙᏯᏍᎬ ᎾᎿ ᎠᏓᏰᏍᎩ ᏧᏂᏢᎩ ᎨᏥᎪᎵᏰᏍᎬ ᎠᎴ ᎤᏂᏱᎸᏍᏓ ᏧᏂᏍᏕᎸᏗ ᎾᏍᎩ ᎧᎵᏎᏥ ᏧᏂᏢᎩ. ᎡᎳᏗ ᎢᏳᎵᏍᏙᏗ ᎡᎵ ᎬᏲᏍᏙᏗ ᏧᏂᏢᎩᎢ ᎠᎴ ᎤᏟᏍᏗ ᎠᏂᎷᎩ ᏕᎧᏅᏑᎸ ᏗᏂᏩᏛᎯᏙ ᎠᏎ ᏅᏓᎬᎵᏍᏔᏂ. ---  ᎾᏍᎩ ᎯᎠ ᏦᎢ ᏧᏕᏘᏴᏓ ᏧᏂᎩᏍᏓ ᎨᏒ ᎤᎾᎵᏍᎪᎸᏔᏅ ᏥᏓᎦᎷᏥ ᏛᏠᏅᏓᏗ ᏗᎦᎸᏫᏍᏓᏁᏗ ᎤᏙᏢᏗ ᎾᏍᎩᎾ ᏙᎯ ᎥᏰᎸ ᎠᏓᏃᎯᏎᎯ ᎪᏪᎸ ᎢᏤ ᎠᎦᏙᎲᏍᏗᎢ.

--- ---
01/11/2011 06:56 AM
By JAMI CUSTER --- ᏗᎦᏃᏣᏢᏍᎩ --- ᏓᎵᏆ, ᎣᎦᎳᎰᎹ. – Sandy Garrett ᎫᏐᎢ ᎤᏕᏅᎯ ᎠᎴ ᏓᏫᏍᎦᎶᎯ ᏧᏛᏒᎯ ᏣᎳᎩᎯ ᎠᏰᎵ ᎨᎳ ᎠᎬᏱᎢ ᎠᎨᏯ ᎣᎦᎳᎰᎹ ᏍᎦᏚᎩ ᏄᎬᏫᏳᏒᎯ ᏧᎾᏕᎶᏆᏍᏍᏗ ᏧᎧᎵᏍᏟ ᎠᏰᎵ ᏗᏕᏲᎲᏍᎩ. --- ᎥᏍᎩᏃ ᎤᏩᏌ ᎠᎨᏯ ᏍᎦᏚᎩ ᏂᎬᎾᏛ ᎯᏍᎩ ᎢᏧᏕᏘᏴᏓ ᎤᏴᏞᎢ.ᎠᏎᏃ ᎾᎯᏳ 2009 ᏥᎨᏒ ᎬᏂᎨᏒ ᏄᏩᏁᎴᎵ ᎥᏝ ᏑᏓᎵᏁᎢ ᏂᏛᏟᏏᏒᎾ. --- Garrett Ꮓ ᏄᏪᏎᎢ ᎢᏙᏳᏃ ᎤᎵᏍᎨᏓ ᎨᏒᎩ ᏍᎦᏚᎩ ᏄᎬᏫᏳᏒᎢ ᏧᎾᏕᎶᏆᏍᏗ ᏧᎧᎵᏍᏟ, ᎬᎪᏩᏛᏗ ᏂᎦᎥ ᎪᎱᏍᏗ ᎤᎪᎲᏅ, ᎬᏩᎵᏍᎪᏟᏓᏁᎸ ᎤᏓᏁᏝᏁ ᎪᎱᏍᏗ ᎤᏓᏁᏟᏴᏍᏗ, ᎤᏠᏯᏍᏔᏁᏃ ᎠᏣᎳᎩᏃ ᎨᏒ ᎤᎵᏍᎨᏓ ᎨᎲ ᎠᏂᏣᎳᎩ ᏄᎾᏛᏅ ᎤᏛᏒᎢ ᏣᎳᎩ ᏍᎦᏚᎩ. --- “… ᏦᎩᎸᏫᏍᏓᏁᎸᎢ ᏂᎦᏓ 39 ᎠᏂᎳᏍᏓᏢᎢ ᎠᏁᎯ ᎣᎦᎳᎰᎹ, ᎠᏎᏃ ᏗᎵᏍᏙᏗ, ᎤᎪᏕᎢ ᎠᏂᏣᎳᎩ ᏅᏗᎦᎵᏍᏙᏗ ᎧᎸᎬ ᏗᏜ ᎣᎦᎳᎰᎹ ᏗᏩᏛᏒᎢ ᏓᏫᏍᎦᎶ ᏍᎦᏚᎩ, ᏍᏗᎳᏪᎵ, ᎣᎦᎳᎰᎹ. ᎠᏂᏣᎳᎩᏃ ᏂᏛᏆᏓᎴᏅᎯ ᎠᎴ ᎠᏂᎳᏍᏓᏢᎢ ᎨᎳ ᎨᏒᎢ, ᎥᏍᎩᏃ ᏭᎵᏍᎨᏗᏴᎢ,” ᎠᏗᏍᎨᎢ Garrett. “ ᎲᎾᏃ ᏗᏜ ᏅᏛᎩᎶᏒᎢ, Ꮭ ᎢᎸᎯᏳ ᏗᎩᏲᏒ ᏄᏍᏛ ᎦᏥᏯᏅᏓ ᎠᎴ ᏄᏍᏛ ᏕᎫᎪᏗᏍᎬ ᏱᎦᏥᏛᏁᏗ ᏗᏂᏲᏟ.” --- ᏓᎬᏍᏆᏓ ᏍᏗᎳᏪᎵ ᎦᎸᎳᏗ ᏧᎾᏕᎶᏆᏍᏗ, GarrettᏃ ᏚᏁᏎᎢ ᏩᎬᎸᎳᏗᏴ ᏧᎾᏕᎶᏆᏍᏗ ᎪᎯᏗᏍᎩ ᏚᏍᏆᏛᎢ ᎲᎾ ᎤᏴᏢᏗᎧᎸᎬ ᏩᎬᎸᎳᏗᏴ ᎾᎿ ᏓᎵᏆ. ᎦᎶᏒᏍᏔᏅ ᏩᎬᎸᎳᏗᏴ ᏧᏕᎶᏆᎥᎢ ᎾᎿ ᏩᎬᎸᎳᏗᏴ ᏧᎾᏕᎶᏆᏍᏍᏗ ᎣᎦᎳᎰᎹ ᎾᎿ Norman ᎠᎴ John F. Kennedy ᏧᎾᏕᎶᏆᏍᏗ ᏩᏥᏂ ᎲᎾ Harvard ᏩᎬᎸᎳᏗᏴ ᏧᎾᏕᎶᏆᏍᏗ Ꮟ ᏂᏧᎷᏨᎾ ᎫᏐᎢ ᎠᎴ ᏚᏕᏲᏁᎢ ᎾᎿ Hill dale ᏧᎾᏕᎶᏆᏍᏗ 15 ᎢᏧᏕᏘᏴᏓ. --- ᎢᎪᎯᏓ.ᎤᎵᏍᏆᏗᏕᎾ ᏥᎨᏎ 1980, Garrett ᏚᎸᏫᏍᏓᏁᎴᎢ ᏗᎪᏪᎵᏍᎩ ᏗᏕᎶᏆᏍᏗ ᎠᏥᏍᏕᎵᏍᎩ ᎨᏎᎢ ᎠᏍᎦᏰᎬᏍᏗ Henry Bellman, ᏚᏂᎸᏫᏍᏓᏁᎲᏃ ᎠᎵᏍᏕᎵᏍᎬᎢ ᎠᏃᏝᎯᏏᏍᎬᎢ ᎠᏱᎸᏍᏗ. ᎭᎾ ᏧᏓᎴᏅᎮᎢ ᎧᏃᎮᏓ ᏗᏠᎯᏍᏔᏅ 1017, ᎠᏗᏍᎨᎢ Garrett ᎥᏍᎩ ᏭᎵᏍᎨᏗᏴ ᎪᏢᎯᏌᏅᎯ ᎾᎿ ᎣᎦᎳᎰᎹ ᎤᏅᎴᏂᏐᏗ ᏗᏕᎶᏆᏍᏗ.” ᎾᏃ ᎠᏱᎸᏍᏗ ᎠᎴ ᏗᏠᎯᏍᏔᏅ ᎥᏍᎩᏃ ᏄᏰᏟᏓ ᏧᏚᎸᎮ ᎤᏴᏍᏗ, ᎠᏗᏍᎨᎢ. --- “… ᏄᏍᏛᏃ ᎠᏆᏓᏅᏖᏢᎢ ᎠᏎ ᏍᎦᏚᎩ ᏄᎬᏫᏳᏒᎢ ᏯᏆᎵᏍᏙᏗ ᎩᎳ ᏱᏂᎦᎵᏍᏓ ᏯᏂᎶᎯᏍᏓ ᎧᏃᎮᏓ ᏓᏠᎯᏍᏛᎢ. ᎾᎯᏳ ᏥᎨᏒᎢ, ᏥᏓᏬᎪᏔᏅ ᎠᏆᏙᎩᏯᏍᏗ ᎠᎩᏴᏍᏗᎢ,”ᎠᏗᏍᎬᎢ Garrett. --- ᎾᏊᏃ ᏚᏓᎩᏴᎢ ᎾᎯᏳ ᏥᎨᏒᎢ 1990 ᎠᎴ ᏏᏭ ᎤᏴᏞᎢ 1994, 1998, 2002 ᎠᎴ 2006. --- ᎯᏍᎩᏁᏃ Ꮲ ᏣᏯᎡᎢ,ᎧᏃᎮᏍᎬᎩ ᎤᎵᏍᏕᎸᎮᏃ ᎯᎸᏍᎩ ᏤᏆ ᏱᏗᎬᏩᎵᏍᏙᏗ ᎨᏒᎩ, ᎬᏩᏠᏯᏍᏗ ᎣᎦᎳᎰᎹ ᎬᎵᏏᎾᎯᏍᏙᏗ ᏱᎬᏁᏗ ᏗᏕᎶᏆᏍᏗ. “ᎾᎯᏳ ᏣᎩᏴᏟᏞ ᏗᎩᎸᏫᏍᏓᏁᏗ Ꮟ ᏧᏪᏘ ᏗᏟᏃᎮᏗ ᏗᎦᏚᏩᎸᏕᎯ ᏳᏍᏗ ᏥᎨᏐ ᎠᎴ ᏗᎾᎦᎵᏍᎩ ᏗᏂᎩᏍᏗᏍᎩ ᏗᏐᏅᏍᏙᏗ ᏗᎪᏪᎵᏍᎩ,” ᎠᏗᏍᎬᎢ. Garrett ᎠᏠᏯᏍᏗᏍᎬᎢ Ꮎ ᎩᎳ ᏗᎾᏛᏍᎩ ᏗᏂᏲᏟ ᎠᏙᎷᏩᏘᏍᎩᏃ ᏐᎢ ᎨᏒ ᎤᎵᏍᏕᎸᏗ ᎤᎾ.ᎩᏍᏗ ᎲᎾ ᎣᎦᎳᎰᎹ. --- “ ᎠᏯᏃ ᏂᎨᎵᏍᎬ ᏏᏊ ᏐᎢ ᏧᏓᎴᏅᏓ ᎪᎱᏍᏗ ᎬᏆᏢᏉᏙᏗ, ᎠᏆᏅᏛ ᎯᎸᏍᎩ ᎨᏒ ᎪᎱᏍᏗ ᏙᎯᏳᎯᏯ ᏭᎵᏍᎨᏗᏴ ᎨᎢ ᎠᎴ ᎤᏩᎬᏗᏗᏒᎢ ᎬᏩᎵᏍᏕᎸᏙᏗ ᎣᎦᎳᎰᎹ. ᎠᎬᏱᎢᏃ ᏫᏓᎴᎲᏍᎩ ᎾᎿ ᎠᏰᎵᎢ ( ᎩᎳ ᏗᎾᏛᏍᎩ ᏗᏂᏲᏟ ᎠᏙᎷᏩᏘᏍᎩ), ᎠᎴ ᎠᎬᏱᎢᏃ ᏫᏓᎴᎲᏍᎩ ᎾᎿ ᎠᏰᎵᎢ ᎾᏍᎩᏃ ᎠᏕᏲᏘᏱᏍᎬ ᏗᎾᏕᏲᎲᏍᎩ ᏱᏗᏛᏁᏗ.” --- ᎠᏎᏃ ᎦᎶᏂ ᎧᎸᎢ 2009, Garrett ᎤᏃᎮᏞᎢ ᏑᏓᎵᏁ ᏓᎾᏙᎩᏴ ᏂᏛᏴᏟᏒᎾ. --- 20 ᎢᏧᏕᏘᏴᏓ ᏄᎬᏫᏳᏒᎯ ᏧᎾᏕᎶᏆᏍᏗ ᏧᎧᎵᏍᏟ ᎠᏰᎵ ᏗᏕᏲᎲᏍᎩ ᎨᏒᎩ ᎤᎵᏍᎪᏕᎢ ᎤᏃᎸᏔᏅ, 10. --- ᏔᎵᏍᎪᎯ ᎢᏧᏕᏘᏴᏓ ᎡᎵᏊ ᏱᎦᎢ ᎨᏒᎩ. ᎾᏊᏃ ᏣᏟᏱᎳ ᎠᏛᏅᏍᏗ ᎠᎴ ᎪᎱᏍᏗ ᏄᏓᎴ ᎢᏯᏛᏁᏗ, ᎠᎴ ᎤᏙᎯᏳᎯᏯ ᏥᏯᎫᏍᏛᏂᎮᏍᏗ ᎾᏛᏁᎲᎢ ᎩᎶ ᏄᏓᎴ ᎠᏴᏢᎢ,” ᎧᏃᎮᏍᎬᏃ ᏄᏍᏛ ᏚᏭᎪᏛᎢ ᎤᏣᏪᏐᎸᏍᏙᏗᏭ ᎠᎴ ᎡᎵ ᏱᎩ ᏧᏬᏪᎶᏗᏭ. GarrettᏃ ᎧᏃᎮᏍᎬᎢ ᎤᏍᏆᏂᏓᏁᎰ ᏧᏍᏕᏟᏗ ᎤᏚᏟᏗ ᏴᏫ, ᏭᎵᏍᎨᏗᏴ ᏗᏂᏲᏟ ᏗᎦᏎᏍᏙᏗ. --- “ ᎠᏆᏅᏔ ᎣᎦᎳᎰᎹ ᎠᎬᏱᎢ ᎨᏒ ᎾᎿ ᎠᏰᎵ ᏗᏂᏲᏟ ᏓᏂᏍᏕᎵᎲᎢ ᏍᎦᏚᎩ ᏚᏂᏴᎲᎢ ᏗᎦᏎᏍᏙᏗ ᏄᏲᎢᏴ ᏄᏍᏗᏓᏅᎢ,” ᎠᏗᏍᎬᎢ. ---  jami-custer@cherokee.org • (918) 453-5560

--- ---
ᏣᎳᎩ ᏧᎾᏕᎶᏆᏍᏗ ᏗᏕᏲᎲᏍᎩ ᏙᎢ ᏂᏛᏛᏁᎵ ᏓᏕᏲᎲᏍᎬᎢ
06/30/2010 08:31 AM
ᏓᎵᏆ, ᎣᎸᎵᎰᎻ.---- ᏣᎳᎩᎯ ᎠᏰᎵ ᎨᎳ Reba Rodgers ᎦᏬᏂᏍᎩ ᏣᎳᎩ ᎧᎵᎢ, ᎠᎴ ᎾᏍᎩ ᏅᎩ ᏧᏕᏘᏴᏓ ᎤᎶᏒᏍᏗ ᏕᎨᏲᎲᎦ ᏄᏍᏛ ᎠᎦᏔᎾᎥ ᎾᏍᎩ ᎣᏂ ᏥᏚᎾᏛᏏᏗ ᏣᎳᎩ ᎠᏂᏬᏂᏍᎩ. ---  Rodgers ᏙᎢ ᏄᏛᏁᎸ ᏕᎭᎷᏱ ᎯᏍᎩᏦᏁᏏᏁ ᎾᎿ ᎯᎠ ᏚᎸᏫᏍᏓᏁᎲᎠᎬᏱ ᏗᏂᏂᏙᎯ ᎾᎿ ᏣᎳᎩᎯ ᎠᏰᎵ ᏣᎳᎩᎭ ᎠᏂᏬᏂᏍᎩ ᏧᏂᏕᎶᏆᏍᏗᎢ. ᎠᏎᏍᎩᏂ ᎾᏍᎩ ᎯᎠ ᏙᎢ ᏥᏄᏛᏁᎸ ᎾᏝᎬ ᏔᎵᏁ ᎨᏒᎢ ᎾᎿ ᏓᏕᏲᎲᏍᎬᎢ. ---  “ᏚᏕᏲᏅ ᏔᎵᏍᎪ ᏅᎩ ᏧᏕᏘᏴᏓ ᎾᎿ ᎢᎬᏱ ᏗᏂᏂᏙᎯ ᏗᎦᏓᏲᏍᏛ. ᎠᎴ ᎤᏓᎾᏖᎴ, ᎠᏆᏚᎵ ᏙᎢ ᏯᏆᏛᏗᎢ,” ᎠᏗᏍᎬ Rebecca Drywater, ᎦᏬᏂᎯᏍᏗ ᎤᎾᏙᏢᎯ ᏧᎦᏎᏍᏗᏕᎦ. ---  ᎾᏍᎩ ᏑᏓᎵᏍᎪ ᎯᏍᎩ ᏳᏕᏘᏴᏓ Rodgers ᏙᎢ ᏄᏛᏁᎸ ᎾᎿ ᏗᎦᏓᏲᏍᏗᎢ ᏧᎾᏕᎶᏆᏍᏗ ᎾᎿ ᏏᏉᏲ ᏍᎦᏚᎩ ᏦᎢ ᏧᏕᏘᏴᏓ ᏙᎢ ᎢᎬᏩᏛᏁᎸ ᎨᏎ ᎩᎳ ᎤᏢᏁ ᎪᏪᎵ ᏧᎸᏫᏍᏓᏁᏗ ᎠᏔᏲᎯᎯ ᏧᎸᏫᏍᏓᏁᏗ ᏣᎳᎩᎭ ᎠᏂᏬᏂᏍᎩ ᏧᎾᏕᎶᏆᏍᏗᎢ, ᎾᏍᎩ ᏃᏊᎴ ᎬᏩᏍᏗᏰᏗᏍᎬ ᎤᏦᎯᏴ ᎠᎴ ᎤᏪᏣ ᎠᏍᎦᏯ. ---  “ᎠᏆᏦᎯᏴ ᎦᏳᎳ ᏚᎸᏫᏍᏓᏁᎲ ᎾᎿ,” ᎠᏗᏍᎬ Rodgers. “ᎤᏂᏂᎬᎬ ᎢᎬᏱ ᏗᏂᏂᏙᎯ ᏗᏕᏲᎲᏍᎩ ᎠᎴ ᎤᎾᎴᏅᎲᏓᏅᏛᏛᎲᏍᎬ ᎩᎶ ᏳᎾᏅᏔ ᏗᎬᏩᏕᏲᏗ ᏱᎩ. ᎾᎾᏃ ᎤᏓᏃᎯᏎᎴ ᎠᏯ ᎠᎴ ᏙᎢ ᏯᏆᏛᏁᎸᎢ ᎨᏒᎢ, ‘Ꮭ, ᏱᎨᎵ ᏯᏆᏚᎵᎭ.” ---  ᎢᎸᏍᎩ ᏳᏂᏃᎮᏢ ᎤᏪᏥ ᎠᏍᎦᏯ, ᏣᎳᎩ ᏧᎴᎯᏌᏅ ᎪᏪᎵ ᏧᏃᏪᎶᏗ ᏧᎸᏫᏍᏓᏁᎯ ᎠᎴ ᏩᏍᎪᎵᏴ ᏗᎪᏪᎵᏍᎩ ᎬᏂᎨᏒ ᎢᎬᏁᎯ ᏚᏙᎥ Will Chavez, Rodgers ᏂᏓᏳᏅᎪᏨ ᏙᎢ ᏄᏛᏅ ᏚᎸᏫᏍᏓᏁᎲ ᎾᏍᎩ ᏧᏕᏲᏗ ᏣᎳᎩ ᎦᏬᏂᎯᏍᏗ. ᎾᏍᎩᏃ ᏦᎢ ᏧᏕᏘᏴᏓ ᎠᎴ ᏌᏚ ᎢᏳᎾᏙᏓᏆᏍᏗ, ᎠᏂᎩᏍᎬ ᏅᎩᏍᎪᎯᏍᎩ ᎢᏳᏔᏬᏍᏔᏅ ᎢᎪᎯᏓ ᏓᎵᏆ ᎡᎬ ᏗᎦᏓᏲᏍᏗ ᏂᏓᏳᏂᎩᏓ ᎯᏍᎩ ᏧᏙᏓᏆᏗ ᏓᏕᏲᎲᏍᎬ ᏣᎳᎩ ᎦᏬᏂᎯᏍᏗ. ---  “ᎢᎦᏃ ᏥᏍᏆᏂᎪᏍᎪ ᏗᏂᏲᏟ ᏣᎳᎩ ᎠᏂᏬᏂᏍᎩ ᎾᎿ ᏧᎾᏕᎶᏆᏍᏗ ᎧᏅᏑᎸ ᏂᎦᏓ ᎣᏥᏅᎢ,” ᎠᏗᏍᎬᎢ. “ᎦᏓᏅᏖᏍᎬ, ‘ᎦᏙ ᏓᎦᏛᏁᎵ ᎨᎵᏍᎬᎢ? ᎦᏳᎳ ᎠᏂᎦᏔᎭ ᎤᏂᏬᏂᎯᏍᏗᎢ’. ᎠᏎᏃ ᎢᎦ ᎣᏍᏓ ᎠᎩᏰᎸᏒ ᏓᎩᎸᏫᏍᏓᏁᎲ. ᎠᏆᏚᎵᏍᎬ ᎤᎪᏛ ᏯᏆᏛᏗᎢ.” ---  Rodgers ᏚᏍᏆᏛ ᎾᏍᎩ ᎤᏴᏢᎧᎸᎬ ᎢᏗᏢ ᏩᎦᎸᎳᏗᏴ ᏧᎾᏕᎶᏆᏍᏗ ᎾᎿ ᏐᏁᎳᏚ ᎢᏍᎪᎯᏧᏈ ᎦᎵᏆᏍᎪ ᏐᏁᎳ ᎤᏕᏘᏴᏌᏗᏒᎢ ᎾᏍᎩ bachelor’s degree ᏗᎬᏩᏕᏲᏗ ᎨᏒᎢ. ᎾᏃ ᏔᎵ ᏯᎦᏴᎵ ᏧᏁᎳ ᏧᏕᏘᏴᏌᏗᏒ, ᎤᎪᏔᏅ ᎾᏍᎩ ᏓᏕᏲᎲᏍᎬ ᎤᏁᏒ ᎤᎵᏍᎪᎸᏓᏁᎯ ᏧᏕᏲᏗ ᎾᏍᎩ ᏣᎳᎩ ᎦᏬᏂᎯᏍᏗ ᎨᏒᎢ. ᏣᎳᎩ ᎦᏬᏂᎯᏍᏗ ᎠᎯᏓ ᏄᎵᏍᏓᏁᎲ ᎾᏗᎦᎵᏍᏙᏗ ᎾᏍᎩᏊ ᎢᎦ ᎦᏬᏂᏍᎩ ᎨᏒ ᎤᏛᏏᏗᏒ ᎠᎴ ᎠᎩᎵᏏ ᎣᏂ ᎤᏕᎶᏆᎥᎢ ᎠᎴ ᏔᎵᏁ ᎤᏬᏂᎯᏍᏗ ᎨᏒ ᎾᏍᎩ. ---  “ᎠᎩᎵᏏ ᎠᏆᏕᎶᏆᏍᏗ ᎨᏒ ᎠᏆᎴᏅᎭ ᏕᎦᏕᎶᏆᏍᎬᎢ,” ᎠᏗᏍᎬᎢ. “ᎾᏍᎩ ᏂᎦᏥᏪᏎᎰ ᎯᎠ ᏗᏂᏲᏟ, ᎠᏎᏃ Ꮭ ᏱᎬᏉᎯᏳᎲᏍᎪ.” ---  ᏃᏊᏃ ᏙᎢ ᏥᏅᎦᏛᎦ, Rodgers ᎠᎦᏖᏃᎯ ᎾᏍᎩ ᎢᏳᏛᏗ ᏃᏊ ᎯᎠ ᏧᎸᏫᏍᏓᏁᏗ ᏂᎨᏒᎾ ᏥᎩ ᎠᎴ Ꮭ ᏳᏠᏅᏓᏕᎮ ᎪᎯᏗ ᏓᎦᎶ ᏃᏊᏃ ᎡᎵᏊ ᏱᎦᏟ ᏙᏓᎪᏢᏂ. ---  “ᏦᏍᏓᏓᎸ ᎣᏍᏗᏬᏂᏍᎬ , ᎠᎴ ᎨᎵᏍᎬ ᏓᏲᏍᏓᎴᏅ ᏰᎦᏟ ᏙᏍᏙᏢᏍᎬᎢ ᎣᎩᎾᏝᏅᏓᏕᎲᎢ,” ᎤᏛᏅᎢ. “ᎡᏥ ᏥᎨᏒ ᎾᏍᎩ ᏯᏛᏁ ᎨᏒ, ᎠᎴ ᏦᏥᏍᏕᎵᏍᎬ.” ---  ᏙᎩᏄᎪᏔᏅ ᎾᏍᎩ ᎤᏠᏯ ᏲᎩᎾᏛᏗᎢ. Rodgers ᎤᏛᏅ ᎾᏍᏊ ᎤᏚᎵᏍᎬ ᎤᎵᏏ ᎠᏧᏣ ᏐᏁᎳ ᎢᏯᏅᏓ ᎨᏱᎭ ᎤᎦᏘᏗᏍᏗ ᎠᎴ ᎤᏫᏙᎵᏓᏍᏗ. ---  “Will ᎤᏛᏅ ᎡᎵᏊ ᎦᏲᏟ ᏲᏤᏙᎵᏣ Ꮭ ᎤᎪᏗ,” ᎠᏗᏍᎬᎢ. “ ᎣᎩᎸᏉᏗ ᎣᎨᏙᎵᏓᏍᏗᎢ.” ---  ᎾᏍᎩᏃ ᎯᎠ ᏧᎸᏫᏍᏓᏁᏗ ᏣᎯᏯᎢ, ᎤᏛᏅ ᎾᎿ ᏣᎳᎩᎭ ᏧᎾᏕᎶᏆᏍᏗ ᎠᎴ ᏗᏐᎢ ᏣᎳᎩ ᎠᏰᎵ ᎦᏬᏂᎯᏍᏗ ᎨᏒ ᎾᏍᎩ ᎣᏍᏓ ᎠᎴ ᏚᏳᎪᏛ ᏚᏮᎪᏗᏓ. ---  “ᎡᎵᏊ ᏱᎾᎾᏛᎦ ᎨᎵᎠ (ᏧᎾᎴᎯᏐᏙᏗ ᏣᎳᎩ ᎦᏬᏂᎯᏍᏗ) ᎢᏳᏃ ᎠᏂᏴᏫ ᏙᎯᏳ ᏳᎾᏚᎵ ᎤᎾᏕᎶᏆᏍᏗ,” ᎤᏛᏅᎢ. ---  ᎾᏍᎩᏃ ᎤᎾᏓᏅᏖᏗ ᏂᎪᎯᎸ. ᎤᎪᏗ ᏗᎦᎸᏫᏍᏓᏁᏗ ᎾᏍᎩ ᎤᎾᏕᎶᏆᏍᏗᎢ. ᎠᏎᏃ ᎣᏍᏓ ᎨᎵᏍᎪ ᎾᏍᎩᏃ ᎠᎾᏁᎸᏗᏍᎬᎢ.” ---  ᏳᎪᏓ ᏯᏆᏚᎵ ᏯᏆᏛᏗ, ᎤᏛᏅ ᎠᏎᏃ ᎤᏅᏔ ᎠᏍᏆᎵᏍᎬ ᏙᎢ ᎢᏳᏛᏗᎢ. ---  “ᎠᏆᏓᏅᏛ ᎠᏆᏅᏔ ᎠᏍᏆᎵᏍᎬᎢ,” ᎤᏛᏅ Rodgers. “ᏂᎪᎯᎸ ᏓᎩᏯᏪᎦ ᏕᎦᏍᏔᏰᏍᎪ. ᎨᎵᏍᎬ Ꮎ ᏣᎳᎩᎭ ᏧᎾᏕᎶᏆᏍᏗ ᎢᎦ ᎣᏍᏓ. ᏗᏂᏲᏟ ᎢᎦ ᎠᎯᏓ ᏗᎨᏲᏗ. ᎩᎳᏊ ᎢᏴ ᎠᎾᏕᎶᏆᏍᎪ. ᎠᏂᏬᏂᏍᎬ ᎣᏍᏓ ᎨᏐ ᎠᏛᎪᏗᎢ.”

--- ---
10/11/2010 07:02 AM
ᎠᏫ ᎤᏂᏴᏍᏗ ᎣᎦᎳᎰᎹ, ᏚᎵᏍᏗ ᏦᏍᎪᎯᏁ ᎠᎴ ᏚᏂᏃᏗ ᎠᎬᏱᎢ , ᏌᏊ ᎢᏯᎦᏴᎵ ᎤᎶᏒᏍᏗ ᏗᎾᏕᎶᏆᏍᎩ ᏣᎳᎩ ᎠᏰᎵ ᏂᎬᎾᏛᎢ ᏅᏓᏳᎾᏛᎴᏅ ᏧᎾᏕᎶᏆᏍᏗ ᎤᎾᏕᎶᏆᎡᎢ ᏄᏍᏛ ᎾᎯᏳ ᏓᎳᏚᏱᏍᎪᎯᏧᏈ ᎠᎴ ᎦᎵᏆᏚᏱᏍᎪᎯᏧᏈ ᏍᎪᎯ ᎠᏂᏣᎳᎩ ᏅᏧᎾᏛᏁᎸᏍᏔᏅᎢ . ᎾᎿᎢ ᏣᎳᎩᎯ ᏧᎾᏓᏁᎸ ᎠᏰᏟ. “ ᏄᏍᏛ ᏙᎫᏛᎢ ᎲᎾᎢ ᏣᎳᎩᎯ ᏧᎾᏓᏁᎸ ᎠᏰᏟ ᎬᏂᎨᏒ ᏳᎵᏍᏙᏗ ᎠᎴ ᎠᏍᏆᏂᎪᎯᏍᏗ ᎠᎴᏗᎨᏲᏗ ᎤᏪᏘ ᎧᏃᎮᏢᏅᎢ ᎠᎴ ᏅᏧᎵᏍᏔᏅᏍᏔᏅ , ᎠᎴᏃᏊ ᎯᎠ ᏫᏓᏤᏢᎢ ᎤᏁᏓᏍᏗᎢ ᎥᏍᎩ ᎢᏧᎾᏕᏘᏴᏓ ᎤᎾᏓᏡᎬᎢ , ᎠᏗᏍᎨᎢ C.H.C ᏗᏕᎶᏆᏍᏗ ᏍᎦᏰᎬᏍᏗ Tonia Weavel . ᏓᏤᏢᏃ ᎬᏩᏁᎳᏗᏓᏍᏗ ᏱᎩ . ᎤᏂᎪᏩᏛᏗ ᎤᏂᏒᏫᏍᏗ ᏕᎪᏛᎢ . ᎤᏁᎳᏗᏍᏗ ᎤᎾᏕᎳᎰᎯᏍᏗ ᏄᏍᏛ ᏗᎩᎶᏒᎢ . ᎯᎠᏃ ᏐᏁᎳ ᎢᏧᏕᏘᏴᏓ ᏥᏛᎦᎶᎯ , Ꮎ C.H.C. ᏚᏂᏒᏍᏔᏁᎢ Ꮎ ᎤᏪᏘ ᏣᎳᎩᎯ ᎢᎦ ᏂᎪᎯᎸᎢ ᎤᎵᎪᎲᏍᏗ ᏳᏟᎢᎶᏝ ᎲᎾ ᎤᏪᏘ ᏗᎦᏚᎲᎢ , ᏗᎾᏕᎶᏆᏍᎩ ᎤᏂᎪᏩᏛᏗ ᏄᏍᏛ ᎠᏁᎲ ᎠᏂᏣᎳᎩ Ꮟ ᎠᏲᏁᎦ ᏂᎦᎷᎬᎾ . ---  ‘ᎥᏍᎩ ᏌᏊ ᏫᏛᏤᏢ ᎢᎬᏛᏁᏗ ᎲᎾ ᎠᏂᏣᎳᎩ ᏧᎾᏓᏁᎸ ᎠᏰᏟ,” ᎠᏗᏍᎨᎢ Weavel . ᎾᏊᏃ ᏗᎧᏃᎯᏎᏗ ᎠᎴ ᏗᎨᏲᏗ ᎠᎾᏕᎶᏆᏍᎩ ᏗᏂᏲᏟ ᎠᏂᏣᎳᎩ ᏧᎾᏛᏁᎸᏍᏔᏅ, ᎠᎴ ᎢᎬᏛᏁᏅᏗ ᎣᏏ ᎬᏩᏂᏰᏟᏗ ᎠᎴ ᎬᏩᎾᏠᏯᏍᏩᏙᏗ , ᎠᏯᏃ ᏂᎨᎵᏍᎬ ᎥᏍᎩᎾ ᏌᏊ ᏬᎯᏍᏗᏴ ᎪᎱᏍᏗ ᎢᎬᏩᎾᏛᏁᏗ ᎾᎿ ᏣᎳᎩᎯ ᏧᎾᏓᏁᎸ ᎠᏰᏟ,Ꮎ C.H.C ᏧᏂᎸᏫᏍᏓᏁᎯ , ᎯᎸᏍᎩ ᏗᎾᏕᎶᏆᏍᎩ ᏗᎦᏬᏂᏍᎩ ᏧᏕᎶᎦ ᏧᎾᏕᎶᏆᏍᏗ ᎠᏁᎳ ᎠᎴ ᏣᎳᎩᎯ ᎠᏰᎵ ᏗᏕᎶᏆᏍᏗ ᎤᎾᏓᏡᎬ ᎤᎾᏖᎳᏕᎢ ᎠᎾᏅᏜᎢᏙᎲ ᎯᎠ ᎤᏕᏘᏌᏗ ᏂᎦᎵᏍᏔᏁᎦ. ᏍᎪᎯ ᎠᏟᎠᎵᏒ a.m ᏔᎵ ᎠᏟᎠᎵᏒ ᎢᎦ ᏒᎯᏰᏱ p.m ᎠᎴ ᎠᏈᏴᏗ $5, ᎠᏕᎸᎯ , ᏗᎾᏕᎶᏆᏍᎩ ᎩᎳ ᎠᎾᎴᏂᏍᎩ ᎠᎴ ᏔᎵᏚ ᏩᏍᏗ ᏚᏙᏢᏩᏗᏒ ᏧᎾᏕᎶᏆᏍᏗ ᎤᏁᎸᏕᎢ ᎾᎿ ᏣᎳᎩ ᏅᏧᎾᏛᏁᎸᏍᏔᏅ ᏗᏁᏟᏙᏗ , ᏚᏇᏍᏗ ᏗᏲᏍᏙᏗ , ᎠᎳᏍᎦᏟᏗ, ᏗᎦᏓᏲᏍᏗ ᎠᎴ Chunkey. ᎣᏣᏁᏟᏗᏍᎪ ᏦᎦᏑᏰᏍᏗ ᎢᏲᎦᏛᏁᎵᏓᏍᏗ ᎾᏍᎩᏯ ᎾᎯᏳ ᏣᏁᎲ ᎦᎵᏆᏚ ᏱᏍᎪᎯᏧᏈ ᏍᎪᎯ ᎤᏕᏘᏴᏌᏗᏒ ᎠᏗᏍᎬᎢ Weavel . ᎾᏞᎬᏭ ᏥᎨᏒ ᎣᎩᏚᎲᎢ ᎤᏓᏁᏟᏴᏎ ᎾᎿ ᏗᏓᎴᏂᏍᎬᎢ ᏓᎳᏚ ᏱᏍᎪᎯᏧᏈ ᎠᎴ ᎦᎵᏆᏚ ᏱᏍᎪᎯᏧᏈ , ᎥᏍᎩᏃ ᏴᎢ ᎤᏕᏘᏴᏌᏗᏒ ᎣᎦᏑᏰᏒ ᎬᏂᎨᏒ ᏲᎬᏅᏗ ᎤᏪᏘ ᎣᎩᏚᎲᎢ ᎬᏂᎨᏒᎢ ᏂᎬᏁ ᏄᏍᏛ ᎠᏁᎲᎢ ᎾᎯᏳ ᏥᎨᏎᎢ ᏄᏓᎴᏒᎢ ᏂᎦᎵᏍᏔᏅᏍᎬᎢ ᏗᎾᏕᎶᏆᏍᎩ ᎠᏁᎳᏗᏙᎲ ᎦᏙᏆᎸ ᏧᎳᏍᎩ ᏂᏓᏅᏁᎲ ᏓᏃᏢᏍᎬᎢ , ᏔᎷᏣ ᏓᏅᏍᎬᎢ, ᎠᎵᏍᏓᏰᏗ ᎠᏂᏍᏙᏍᎬᎢ , ᏚᎾᎧᏛᎢ ᏓᎾᏟᎶᏍᏗᏍᎬᎢ , ᎠᎴ ᏓᎾᏟᎶᏍᏗᏍᎬᎢ . ᏧᏓᎴᏅᏓ ᎢᏳᎾᏛᏁᎵᏓᏍᏗ ᏗᎦᎸᏫᏍᏓᏁᏗ ᏓᏁᏲᎲᏍᎬ ᏗᏂᏲᏟ ᏣᎳᎩ ᎦᏬᏂᎯᏍᏗ , ᏣᎳᎩ ᏳᏍᏗ ᏚᎾᏁᏟᏛᎢ , ᏧᏂᏴᏫ ᎪᎱᏍᏗ ᎠᎾᏓᏛᏂ ᎠᎴ ᎤᏪᏘ ᎧᏃᎮᏢᏅᎢ . ᏏᏉᏲᎢ ᎦᎸᎳᏗ ᏧᎾᏕᎶᏆᏍᏗ ᏗᎾᏕᎶᏆᏍᎩ , ᎤᏂᏃᎮᏢᏁ ᎠᎴ ᎤᎾᏛᏁᎸᏁᎢ ᏄᏰᏟᏛᎢ ᏏᏆ ᎤᏤᏣᏍᏗ ᏄᏄᎬᏢᎾ ᏥᎩ ᎦᏂᏓᏛᎢ, ᎥᏍᎩ ᏌᏊ ᎨᏒ ᎧᏃᎮᏢᏅᎢ ᎤᏂᏃᎮᏞᎢ ᎯᎠ ᏧᏕᏘᏴᏌᏗ . ᎠᏯᏃ ᏥᏩᏘᏍᎬ ᎣᏤᎳᏗᏍᎬᎢ ᎾᎿ ᎤᏪᏘ ᏣᎳᎩᎯ ᎢᎦ ᏙᏳᏃ ᎤᎵᏍᎨᏗ ᎢᎾᏃ ᏙᏧᎾᏂᎩᏓ ᎨᏐᎢ ᎢᎦᏓ ᏗᏂᏲᏟ ᎠᎴ ᏝᎴᏍᏊ ᏣᎳᎩ ᏅᏧᎾᏛᏁᎸᏍᏔᏅ ᎤᏩᏌ ᏯᎾᏕᎶᏆᏍᎪᎢ ᏣᎳᎩ ᎠᏃᏢᏅᏍᎬ , ᎠᏎᏃᏍᏊ ᎠᎾᏛᎩᏍᎪ ᏣᎳᎩ ᎧᏃᎮᏢᏅᎢ , ᎣᏍᏓ ᎠᎴ ᎤᏬᏟᏗ ᎤᏂᏰᏟᏗ ᏗᏂᏲᏓ…

--- ---
NSU ᏗᎾᏕᎶᏆᏍᎩ ᎤᎾᏕᏘᏱᏍᎬ ᎠᎹᏱᎵ ᎠᏂᏴᏫᏯ ᏄᎾᏛᏁᎵᏙᎸ ᎯᎠ ᏏᏅᏓ ᎠᏍᏆᎵᎮᏍᏗ
11/09/2010 07:00 AM
By WILL CHAVEZ ---  ᎢᎬᏱ ᎦᏙᎩ ᏗᎦᏃᏣᎵᏍᎩ ---  ᏓᎵᏆ, ᎣᎦᎵᎰᎻ. — ---  ᎠᏁᎯᏯ ᎠᎹᏰᎵ ᏗᎾᏕᎶᏆᏍᎩ ᏓᎾᏕᎶᏆᎠ ᎤᏴᏢᎢ ᎧᎸᎬ ᎢᏗᏢ ᏍᎦᏚᎩ ᎦᎸᎳᏗ ᏗᏕᎶᏆᏍᏗ ᏚᎾᏠᏒ ᏅᏓᏕᏆ ᎢᎬᏱ ᎾᎿ ᎤᏪᏘ ᎠᏂᏣᎳᎩ ᏧᎾᏓᏱᎵᏓᏍᏗ ᎾᏍᎩ “ᏗᏟᎶᏍᏙᏗ ᎤᎾᏂᎩ” ᎾᎿ ᎬᎾᏕᎾ ᎠᎹᏰᎵ ᎠᏂᏴᏫᏯ ᏄᎾᏛᏁᎵᏙᎸ ᏏᏅᏓ. ---  ᏧᏣᏬᏗ ᏗᎪᏢᏔᏅ ᏧᎾᎳᏑᏟ ᎠᎴ ᏂᏚᎾᎳᏑᏢᎾ, ᏗᎾᏕᎶᏆᏍᎩ ᎤᎾᏂᎩᏒ ᎩᏄᏗ ᎢᏳᏟᎶᏓ ᎾᎿ ᏧᎾᏓᏱᎵᏓᏍᏗ ᎤᎾᎴᏅᎮ ᎠᎴ NSU Centennial Plaza ᎾᎿ ᎤᏂᏃᎮᏢᏅ ᎾᏍᎩᎾ ᎢᏅᏓ ᎤᏍᏆᎸᏗ ᎠᎴ ᏧᎾᎵᏍᏙᏗ ᎾᏍᎩᎾ ᎠᏍᏆᎸᎲᏍᎬ ᎾᏍᎩᎾ ᏄᏓᏕᏆ ᎧᎸᎢ. ---  Asa Lew is, ᎾᏍᎩᎾ Kiowa/ᏣᎳᎩ ᎠᎴ ᎾᎿ ᎠᎴᎲᏍᎩ ᏗᏕᎶᏆᏍᎩ ᎣᏍᏓ ᎢᏳᏩᎾᎶᎦ ᎾᎿ NSU ᎠᏰᏟ ᎾᎿ ᎠᏂᏅᏍᏓᏢ ᏗᎾᎦᏎᏍᏗᏍᎩ, ᎾᏍᏊ ᎤᎾᏖᎳᏛ ᎯᎠ ᎤᎾᏂᎩᏒᎢ. ᎠᎴᏗᏍᏊ ᏅᎩ ᏯᏂ ᎠᏂᏐᎢ ᎾᏍᎩ ᏑᏓᎵ ᎨᏒ ᏓᏍᏕᎸᎯᏙᎰ ᏚᎾᏓᏡᎬᎢ---Alpha Pi Omega, ᎠᏁᎯᏯ ᎠᎹᏱᎵ sorority; ᎠᏁᎯᏯ ᎠᎹᏱᎵ ᏗᏕᎶᏆᏍᎩ ᎤᎾᏓᏡᎬᎢ; ᎠᏴᏫᏯ ᎦᎸᎳᏗ ᏧᎾᏕᎶᏆᏍᏗ ᎤᎾᏓᏡᎬ; ᎠᎴ ᎾᎿ NSU ᎠᎹᏱᎵ ᎠᏴᏫᏯ Science ᎠᎴ Engineering ᎤᎾᏓᏡᎬ. ---  ᎤᏛᏅ ᎾᎿ ᎠᏁᎯᏯ ᎤᎾᏓᏡᏅ ᎠᏂᎧᎻᏗ ᏚᏄᎪᏔᏂᏙᎸ ᏳᎵᏍᏔᏂᏓᏍᏗ ᎾᎿ ᏄᏓᏕᏆ ᎧᎸᎢ, ᎾᏍᎩᎾ ᎠᏂᏌᎢ ᏚᎾᏓᏡᎬ ᎣᏏ ᏯᏂᏰᎸᏍᎦ ᏧᎾᎵᏙᏗ ᎾᏍᎩ ᏌᏊᏊ ᎢᏳᏓᎴ ᏱᎩ. PhiSigm a Nu, ᎾᎿ ᎡᎯᏯ ᎠᎹᏱᎵ fraternity, ᎠᎴ ᎠᎹᏱᎵ ᎠᏴᏫᏯ ᏗᎦᎸᏫᏍᏓᏁᏗ ᏗᎾᏓᏘᏂᏙᎯ ᎠᏁᎳ ᎤᏁᎳᏗᏓᏍᏗ ᎾᎿ ᎠᎾᏂᎩᏍᎩ ᎾᎿ ᎤᎾᏙᏢᏅᎯ ᏂᏓᏳᏓᎴᏅ Alpha Piom ega. ---  “ᎣᎦᏚᎵᏍᎬ ᎣᎦᎴᏅᏙᏗ ᎾᎿ ᏗᎵᎮᎵᏍᏙᏗ ᏂᎦᏓ ᎾᏂᏅᏍᏓᏢ, ᎾᎿ ᏗᎦᏓᎴᏅ, ᎠᎴ ᎢᏴ ᎢᎦᏂᎩᏒᎢ. ᎣᎦᏚᎵᏍᎬ ᎾᏂᎥ ᎾᎿ ᏧᏣᏬᏗ ᏗᎪᏢᏔᏅ ᏧᎾᎳᏑᎸᏗ ᎤᏙᏓᏆᏗ, ᎠᎴ ᏃᏊ ᏂᎦᏓ ᏳᎾᏓᏟᏌᏅ ᎤᎾᏂᎩᏍᏗ ᎾᎿ ᎣᎦᏚᎵᏍᎬ ᎾᎿ ᎪᎯᎦ ᏧᎾᏅᏬᏓ ᏥᏂᏕᎬᏅ ᏧᏠᏯ ᏧᎾᏄᏬᏍᏗᎢ,” ᎠᏗᏍᎬ Lew is. “ᎠᎭᏂ ᎣᎦᎴᏅᏓ ᎾᎿ ᎤᏪᏘ ᏧᎾᏓᏱᎵᏓᏍᏗ ᏅᏗᎦᎵᏍᏙᏗ ᎾᎿ ᎤᏓᎴᏅᎲ ᎠᎴ ᎾᎿ Centennial Plaza, ᎾᏍᎩ ᏗᏟᎶᏍᏙᏗ ᎢᎦ ᎢᎦᏂᎩᏒ ᏂᎦᏛᏁᎸᎢ.” ---  ᎦᏚ ᏗᏒᎾᏔᏅ ᏧᏂᎩᏍᏗ ᏛᎾᏓᎪᏅᏔᏂ ᎾᎿ NASA ᎤᎾᎵᏍᎪᎸᏔᏅ ᎠᎴ ᎤᎾᏁᏦᏅ ᎦᏳᎳ ᎢᎬᏱ ᏒᎾᏙᏓᏆᏍᏗ ᏥᎨᏒ ᏅᏓᏕᏆ ᎧᎸᎢ. ---  ᏄᏓᏕᏆ ᏁᎳᏚᏏᏁ, NASA ᏗᎾᏕᎶᏆᏍᎩ ᎨᎦᏑᏰᏌ ᎤᎾᏓᏩᏛᎯᏓᏍᏗ ᎾᎿ ᎠᏂᏃᎮᏢᏍᎬ ᎾᏍᎩ ᏅᎩᎭ ᏯᏂ ᎾᎥᏊ ᎠᏁᎯ ᎠᏂᏃᎮᏢᏍᎩ ᎠᏁᏙᎮᏍᏗ ᎾᎿ ᏐᏁᎳ ᎠᏰᏟ ᎠᎴᏂᏍᎩ ᎢᎦ ᎢᎪᎯᏓ ᎾᎿ ᏧᎾᏠᎯᏍᏗ ᏧᎾᏁᎶᏗ ᎪᏢᏒ Ꮎ ᏏᏉᏲ ᏧᎾᏕᎶᏆᏍᏗ. ᎤᎩᏨᏓᏃ ᎠᏁᎯᏯ ᏗᎾᏕᎶᏆᏍᎩ ᏏᏊ ᏗᏂᏩᏛᎯᏙᎮᏍᏗ ᏧᎾᏍᏗᎧᏂ ᏧᎾᏕᎶᏆᏍᏗ ᏧᎾᏟᎶᏍᏔᏅᏅ ᎠᎴ ᎤᏃᏢᏅᏅ ᎤᏂᎾᎡᏍᏗ ᎾᎿ NSU. ᏄᎵᏍᎨᏗᏴ ᎯᎠ ᏩᎦᎸᎳᏗᏴ ᏧᎾᏕᎶᏆᏍᏗ ᏛᏂᏃᎮᏟ. ---  ᎾᎿ Centennial Park, ᏗᏕᎶᏆᏍᎩ Kryste Benge, ᎠᎫᏌ/ᎠᏂᏣᏗ, ᎠᎪᎵᏰᏗ ᏄᏂᏪᏒ ᎾᎿ ᎬᎾᎶᎾ ᎠᎹᏱᎵ ᎠᏴᏫᏯ ᏄᎾᏛᏁᎵᏙᎸ ᏏᏅᏓ ᎨᏒ, ᎾᏍᎩᎾ ᎤᏓᎴᏅᎲ ᎠᎴ ᎾᏍᎩᎾ ᎯᎠ ᏏᏅᏓ ᎧᎸ ᎢᏳᏍᏗ ᎦᏛᎬ ᎤᏩᏌ ᎨᏒ ᎠᎴ Alpha piOm ega ᎠᎾᏓᎸᎢᏴᎢ. ᎤᏛᏅᏃ ᎪᎯᎦ ᏥᎨᏒ ᎠᎭᏂ ᏥᏕᎭ ᎢᏗᏴᏫᏯ ᏌᏊ ᎢᎦ ᎠᎾᎵᎮᎵᎬᎢ ᎠᎴ ᎤᏓᎴᏅᎲ ᏒᎾᏙᏓᏆᏍᏗ. ᎾᏍᎩᎾ ᎤᎪᏗ ᎤᎾᎵᏍᎪᎸᏔᏅᏒ ᎾᎿ ᎠᏁᎯᏯ ᎠᎹᏰᎵ Ꮭ ᏌᏊᏊ ᎢᎦ ᎠᎴ ᏒᎾᏙᏓᏆᏍᏗ ᏱᎦᎧᏃᎮᏢᏃᎾ, ᎤᏛᏅᎢ, ᎾᏍᎩᏃ ᎢᏳᏍᏗ 1990 ᎤᎬᏫᏳᎯ George W. Bush ᎤᏬᏢᏅ ᏄᏓᏕᏆ ᎧᎸ ᎬᎾᏕᎾ ᎠᎹᏰᎵ ᎠᏴᏫᏯ ᏄᎾᏛᏁᎵᏙᎸᎢ ᎾᏍᎩᎾ ᎧᎸᎢ. ---  ᎾᏍᏊ ᎤᏁᏍᏔᏅ ᎯᎠ ᎠᏂᏅᏍᏓᏢ ᏄᎾᏛᏁᎸ ᏄᎵᏍᏔᏂᏙᎸ ᏃᏊ ᎠᎵᏏᏅᏙᏗ ᏂᎦᎵᏍᏗ ᏂᎦᏛᏁᎵᏙᎸ ᎠᎴ ᎢᎩᏬᏂᎯᏍᏗ, ᎤᏠᏯᏍᏗ ᏣᎳᎩ ᎠᏰᎵ ᎾᎿ ᏂᎦᎵᏍᏗ ᏗᏓᎵᏏᏅᏗ ᎦᏬᏂᎯᏍᏗ ᎾᎿ ᏣᎳᎩ ᎦᏬᏂᎯᏍᏗ ᎢᎦᎢ ᎢᏳᎾᏛᏗ ᎾᎿ NSU ᎠᎴ ᏧᎾᏍᏗ ᎠᏣᎳᎩᎭ ᏧᎾᏕᎶᏆᏍᏗᎢ. ---  “ᏝᏃ ᎠᏂᏣᎳᎦᏆ ᎤᏅᏌ ᏱᎩ. ᎠᏂᏐᎢ ᏓᏂᎳᏍᏓᏢ ᎬᎾᏕᎾᏊ ᎠᏰᎵ ᏚᏙᏢᏒ ᎣᏠᏯ ᏄᎵᏍᏔᏂᏙᎸ,” ᎤᏛᏅ Benge, ᎾᏍᎩ ᏚᏍᏆᏕ ᏏᏉᏲ ᏚᏕᎶᏆᎥᎢ ᎠᎴ ᎾᏍᎩᏍᏊ NSU ᏙᏛᏍᏆᏗ ᏓᏕᎶᏆᏍᎬ ᎾᎿ ᎠᏂᏍᎬᏘ ᎧᎴᏍᏗ ᎯᎢᏃ ᏚᏕᎶᏆᎥ ᏓᎦᏁᏏ ᎪᏪᎵ politicial science. ᎤᏛᏅᏃ ᎯᎠ ᎤᏛᏏᏗᏒ ᎠᎭᏂ ᏓᎵᏆ ᎠᏴᏫᏯ ᎨᏒ Ꮭ ᏳᏡᏗᏍᎨ ᏄᏍᏛ ᎤᏚᎵᏍᎬ ᎢᏳᏛᏗ, ᎤᏍᏕᎸᎲᏍᎨᏂ. ---  “Ꭴ.ᎪᏓ ᎠᏁᎯᏯ ᎠᎹᏱᎵ ᎾᏍᎩᎾ ᏓᎾᏕᎶᏆᏍᎬ ᎦᎸᎳᏗ ᏧᎾᏕᎶᏆᏍᏗ ᎤᏅᏂᏍᏔᏂᏙᎰ, ᏅᏗᎦᎵᏍᏙᏗ ᎾᏍᎩᎾ ᏄᏍᏛ ᏕᎦᏛᎯᏍᏔᏅ ᎾᏍᎩᎾ ᏏᏓᏁᎸ ᎤᏂᎲ ᎢᏳᎾᏛᏗ, ᎣᏥᎦᏔᎯ ᎾᏍᎩ ᎣᏤᎯᏯ ᎣᏥᏴᏫ ᎾᏍᎩ ᎨᏒ ᎠᎴ ᎾᏍᏊ ᏦᏣᏕᎶᏆᏍᎩ,” ᎠᏗᏍᎬᎢ. ᎤᏛᏅᏃ ᎾᏍᎩ ᎤᏕᎶᏆᎥ ᎠᎴ “ᎤᎪᏓ ᏬᏌᏂᏴ” ᎤᏫᏛᎲ ᎠᎴ ᎾᏍᎩ ᎠᏁᎯᏯ ᏗᎾᏕᎶᏆᏍᎩ ᎤᏚᎵᏛ ᏧᏁᏲᏗ ᎣᏂ ᏥᏛᎾ ᏗᏂᏲᏟ ᎤᎾᏕᎶᏆᏍᏗᎢ.

--- ---
ᎠᏥᎳ ᎤᎪᏙ ᏗᎬᏩᏥᎵᏍᏗ ᎪᎳ ᎢᏗᏝ
01/14/2011 06:51 AM
By JAMI CUSTER ---  ᏗᎦᏃᏣᎵᏍᎩ ---  ᏓᎵᏆ, ᎣᎦᎵᎰᎻ. — ᏚᎾᏙᎵᏤᎲ Ꮎ ᎠᎹᏱᏟ ᎠᏥᎳ ᏗᏅᏝᏗᏍᎩ ᎠᏂᏁᏥᏙ, ᎪᎳ ᎨᏒ ᎠᎪᏙᏍᎪ ᎦᎵᏦᏕ ᏗᎬᏩᏥᏠᎯᏍᏗ ᎨᏒ ᎾᎿ ᏴᏫ ᏓᏂᏁᎳᏩᏗᏒᎢ. ᏂᎬᎾᏛ. ᎥᏍᎩᏱ ᎧᎸ ᏩᎦᎸᎳᏗᏴ ᎾᏍᎩ ᏴᏫ ᏚᏁᏅᏒ ᏧᏥᎵᏍᏗ, ᎤᏃᎸᏔᏂᏃ ᎾᏍᏊ, ᎧᎦᎵ ᎠᎴ ᎠᏅᏱ ᏓᏍᏓᏩᎶᎦ. ---  Aaron Garrett, ᏓᎵᏆ ᎠᏥᎳ ᏗᏅᏝᏗᏍᎩ ᎤᎾᏙᏢ ᎠᏍᎦᏰᎬᏍᏗ, ᎪᎳ ᎨᏒ ᎾᏍᎩ ᎠᎾᎴᏂᏍᎪ ᏴᏫ ᏧᎾᏟᏃᎮᏗ ᏙᏗᏅᏗᏍᎬ ᎾᏍᎩ ᏧᎦᏒᏍᏗ ᎤᏂᏩᏒᎬᎢ. ---  “ᎯᎠ ᏓᏓᏁᏟᏴᏎᎬ ᏃᏊ ᎠᎾᎴᏂᏍᎪ ᎯᎠ ᎾᏂᏪᏍᎬ ‘ᏧᎦᏒᏍᏗ ᎠᎩᏩᏒᎩ’…… ᏣᏅᏓᏛ, ᏂᏓᏳᏓᎴᏅ ᏴᏫ ᏓᏂᏍᏚᎢᏍᎪ ᏗᎦᎾᏩᎯᏍᏗᎢ,” ᎠᏗᏍᎬᎢ. ---  ᎤᏁᏉᎥ ᎾᎿ ᏂᎦᏓ ᎨᏒ ᎠᎪᎵᏰᎢᏙᎸ, ᏓᎵᏆ ᎤᎪᏛ ᏓᎪᏩᏗᏍᎪ ᎦᎵᏦᏕ ᏓᏥᎵᎬ ᎾᎿ ᎤᏃᎸᏔᏂ ᎠᎴ ᎧᎦᎵ ᏕᎧᎸᎢ. ᎤᎪᏛ ᎨᏒ, ᎦᎵᏦᏕ ᏱᏚᏥᎸᏥ ᎣᏂ ᎠᏱᎵᏐ ᎤᏴᏝ ᏂᏕᎦᎵᏍᏗᏍᎪ ᏍᎪᎯ ᎠᎴ ᏂᎦᏚ ᎢᎸᏢ ᏧᏙᏓᏆᏗ ᎾᎿ ᎤᏃᎸᏔᎾ ᎧᎸ ᎠᎴ ᎧᎦᎵ, ᎾᏍᎩ ᏧᎶᏒ ᏥᏚᏁᏍᏓᎳᏛ ᎾᏍᎩᏯᎢ, ᎤᏛᏅ Garrett. ---  “ᎤᏴᏝ ᏱᏄᎵᏍᏔᎾ ᎾᎿ ᏍᎪᎯ ᎠᎴ ᏂᎦᏚ ᏧᏙᏓᏆᏗ ᎠᎴ ᏯᎪᎯᎳ, ᏴᏫ ᎠᎾᎴᏂᏍᎪ ᎤᏂᏲᎲ ᎢᏳᏍᏗ ᎤᏂᎦᎾᏬᎯᏍᏙᏗ ᎦᎵᏦᏕ ᏓᏂᏁᎸᎢ,” ᎤᏛᏅᎢ. “ ᎠᎾᎴᏂᏍᎪ ᏚᏂᏩᏍᎬ ᏗᎦᎾᏪᎯᏍᏗ ᏃᏊᎴ ᏱᏚᏂᏍᏚᎢᏌ ᎤᏅᎨᏫᏍᎪ ᏄᏓᎴ ᎪᎱᏍᏗ ᏫᎾᎾᏛᏁᎰ ᎤᏅᎨᏫᏒ ᎢᎨᏐ ᎾᎿ ᎠᏍᏚᎢᏓ ᎨᏒ ᎠᎦᎾᏬᎯᏍᏗ, ᎠᎴ ᏧᏯᏅ ᎠᎾᎦᎵᏍᎩ ᏕᎫᏓᎸ ᎾᏍᎩ ᏧᎾᏓᏁᏍᏔᏅ ᎢᎨᏐ ᏕᎫᏓᎸᏛ ᏗᎦᎾᏬᎯᏍᏗᎢ. ᎾᏍᎩᏃ ᏱᏄᎵᏍᏔᏂᏙᎳ ᎾᎿ ᎠᏓᎴᏂᏍᎪ ᎠᏥᎳ ᎠᏙᏛᏍᎪᎢ.” ---  Garrett ᎤᏛᏅ ᎤᎵᏍᎨᏗ ᎨᏒ ᎾᎿ ᏴᏫ ᎣᏍᏓ ᏧᎾᎦᏎᏍᏙᏗ ᎾᎿ ᏧᏂᎦᎾᏬᎯᏍᏗᎢ. ᏧᏍᏗ ᏗᎦᎾᏬᎯᏍᏗ ᎾᏍᎩ ᏭᎪᏛ ᏗᎦᏎᏍᏙᏗ ᎾᎿ TFD ᎠᏂᎪᏩᏗᏍᎬᎢ, ᎾᏍᎩᎴᏍᏊ Ꮎ ᎣᏏ ᏓᎱᏣᏬᎳᏛ. ᎤᏂᎪᏓ ᎠᏂᏴᏫ ᎤᏅᎨᏫᏍᎪ ᎠᎴ ᎤᏁᎳᎩ ᎠᏁᎵᏍᎪ ᏧᏂᏅᎦᎸᏗ ᏓᎱᏣᏬᎳᏛ ᎪᎳᏗᏝ ᏱᏄᎵᏍᏔᏂ ᎾᏍᎩ ᏂᏗᎦᎵᏍᏙᏗᏍᎪ ᎠᎯᏗ ᏓᏓᏪᎳᎩᏍᎪ ᎦᎵᏦᏕ. ---  “ᏱᎭᏓᏅᏖᎵ ᏣᏅᎦᎸᏗ, ᏙᎯᏳ ᎠᎩᏅᎦᎸᏗ ᏱᎮᎵ,’ ᎠᎴ ᏃᏊ ᎤᏴᏜ ᏯᏱᎢᎶᎦ ᎪᎱᏍᏗ ᎢᏓᏛᏁᎲ ᏫᎬᎨᏫᏐ ᎾᏍᎩᏊ ᏂᎤᏍᏙᎢ,” ᎤᏛᏅᎢ. “ ᎢᏳᏃ ᏂᏣᏅᏛᎾ ᏱᎩ ᎢᏗᏨᏗ ᏗᏣᏅᎦᎸᏗ, ᎠᏎᏃ ᏧᎬᏩᎶᏗ ᎨᏎᏍᏗ, ᎠᎴ ᏂᎦᎥ ᎪᎱᏍᏗ ᏣᎵᏌᎳᏗ ᏧᎬᏩᎶᏗ , ᎢᎦᏓᏃ ᎢᎠᏍᏓᏲ ᎢᏳᎾᏛᏗᎢ. ᎢᎦᏓᏃ ᎠᏂᏴᏫ ᎤᎾᎵᏍᏓᏴᏗ ᎤᏟ ᏱᎾᏂᏰᎸᎾ ᎾᏃ ᎤᎦᎾᏩ ᎢᏳᏅᏁᏗ ᏚᏁᏅᏒᎢ.” ---  ᎧᏁᎬᏃ ᎾᎿ Garret ᎤᎾᏓᏅᏖᏙᏗ ᏓᏁᎰ ᎾᏍᎩ ᎤᎦᎾᏩ ᎢᏧᏅᏛ ᏚᏁᏅᏒ ᏝᏃ Ꮎ ᎤᎪᏗ ᎠᎾᎦᎵᏍᎩ ᏗᎫᏓᎸᏗ ᏌᏊ ᎤᏙᏢᏒ ᎫᏓᎸᏗᎢ ᎾᎿ ᏤᏅᏒᎢ. ---  “ᏙᎯᏳᏃ ᏫᎬᏩᎶᏒᏍᏔᏅ ᏙᏚᏓᎸᎪ ᎾᎿ ᏌᏊ ᎠᎾᎦᎵᏍᎩ ᎫᏓᎸᏗ ᎤᏙᏢᏒ, ᏝᏃ ᏙᎯᏳ ᎾᏍᎩ ᎢᏳᏣᏍᏈᏍᏗ ᏱᎦ ᎾᎿ (ᏓᎵᏆ),” ᎤᏛᏅᎢ. “ ᎢᏳᏃ ᏱᎬᏔᏂ ᎾᎿ ᎯᎠ ᎠᏍᏕᎵᏍᎩ ᎯᎢᏃ ᏂᏕᎵᏍᎪ ᎡᎵᏊᏛᏃ ᎨᎵᏍᎬ ᎢᎦ ᏱᏕᎫᏓᎸᎥᎦ ᎠᎴ ᏂᎦᏓ ᏱᏕᎦᏂᎩᏍᏗ.’ ᏝᏃ ᎾᏍᎩ ᏱᏄᏍᏓ. ᎾᏍᎩᎾ ᎯᎠ ᎠᏍᏕᎵᏍᎦ ᏱᎬᏔᏂ ᎦᏌᎧᎯᎨ ᏂᎬᏁᎰ ᎠᏎᏃ Ꮭ ᏂᎦᏓ ᏱᏗᎦᎭᏂᎩᏍᏗ.” ---  jami-custer@cherokee.org (918) 453-5560

--- ---
ᎠᏣᎳᎩ ᏗᏕᎶᏆᏍᎩ ᏓᏘᏁᎪ ᎣᏳ ᎠᎾᎴᏂᏍᎩ ᏗᎾᏤᎷᎯᏍᏗᏍᎩ
11/08/2010 06:59 AM
By CHRISTINA GOOD VOICE ---  ᎠᏍᎦᏰᎬᏍᏗ ᏗᎦᏃᏣᎵᏍᎩ ---  Norman , ᎣᎦᎳᎰᎹ.— Matt Sumner ᎣᏍᏓ ᎤᏓᎾᏅᏖᎯᎶᏓ ᎤᏜᏅᏓᏕᏗ ᎠᎴ ᏴᏫ ᎠᏂᏏᎾᏌᏂᏳ, ᎤᏙᏗ, ᎠᎴ “ᎤᏛᏁᏟᏗᎢ” ᎣᏏᏭᏍᏊ ᎨᏒᎢ. ---  Sumner, 24, ᎢᏳᏕᏘᏴᏓ, ᎱᎵ ᏗᏏᎾᏍᏗ ᎥᎿ ᏩᎬᎸᎳᏗᏳ ᏧᎾᏕᎶᏆᏍᏗ ᎾᎿ ᎣᎦᎳᎰᎹ ᎤᏢᏉᏗ ᎾᏍᎩ Ꮎ ᏗᏂᏤᎷᎯᏍᏗᏍᎩ ᎠᎴ ᎤᎾᏓᏡᎬ “ᎨᎪᏟᏍᏗᏍᏙᏗ.” ᏚᏄᏮᏃ ᏗᎩᎦᎨ ᎠᎴ ᏧᏁᎦ ᎠᎴ ᎢᎾ ᎢᎦᏘ ᎤᏁᎦ ᎠᎵᏍᏇᏚᏬ, ᎤᏛᏁᎸᏁᎢ ᎤᎵᏍᎩᏎᎢ ᎾᎿ Owen ᏠᎨᏏ ᎾᏊᏃ ᏚᏘᎾᏣᏛᎮ ᏦᎢᏧᏈ ᎤᎾᏢᏉᏗ ᎠᏁᎯ ᎾᎿ ᏠᎨᏏ ᎧᏃᎩᏍᏗ “ᎣᎦᎳᎰᎹ.” ---  ᎾᏃ Bixby ᎠᏁᎯ ᎤᏩᏒ ᎤᏓᎧᏁᎢ. ᎥᎾ ᎤᎶᏒᏍᏓ ᏍᎪᎯᏧᏈ ᎢᏳᏕᏘᎬᏓ ᏗᎧᏃᎩᏍᏗ ᎤᎾᏙᏢᎯ Trombone ᏗᎧᏃᎩᏍᏗᏍᎩ ᎩᎳ ᎠᎾᎴᏂᏍᎩ ᎠᎴ ᎠᏠᏯᏍᏔᏁᎬ ᎧᏃᎮᏍᎩ ᏎᏊ ᏚᎸᎳᏍᏓᏁᎲᎢ ᎠᎴᏍᏊ ᏥᏓᏕᎶᏆᏍᎨᎢ. ---  “ᎯᎠᏃ ᏧᏕᏘᏴᏌᏗ ᎠᎬᏱ ᎠᏆᎴᏅᏓ ᎱᎵ ᏕᎦᎵᏏᎾᏫᏍᏗᎲᎢ ᎾᏊᏃ ᎯᏍᎩ ᎾᏕᏘᏴᏓ ᏂᎨᎶ ᎾᎿ ᎠᏢᏉᏗᎢ,” ᎤᏛᏁᎢ. “ᎠᏗᏍᎨᎢ ᎢᏤᏳ ᎤᏍᏆᏂᎦᏘᏳ ᏗᏩᎴᏅᎮ ᏥᏓᏍᏆᏕᏃ ᎱᎵ ᏕᏥᏏᎾᏫᏍᏗᎲ. ---  ᏱᎦᎦᏪᏍᏗᏃ Sumner ᏂᎪᎯᎸ ᎪᎱᏍᏗ ᎠᏛᏁᎰ ᎾᎯᏳ ᏍᏯᏅᏖᏍᏗ ᏍᏆᏞᏍᏗ ᏥᏓᎾᏁᎶᎲᏍᎪᎢ ᎡᏍᎦ ᏩᎴᎲᏍᎦ ᎧᏃᎮᏢᎢ. ᏃᎴᏍᏊ ᏓᏕᎶᏆᏍᎬᎢ,” ---  ᏣᎳᎩᎯ ᎠᏰᎵ ᎠᏁᎳ ᎠᎴ ᎣᏳ ᏗᏂᏍᏆᏗᏍᎩ ᏗᏂᏃᎩᏍᏗᏍᎩ ᎠᎾᎵᎩᏐᏗᎰ ᏒᏅᏙᏓᏩᏍᎩ ᏳᏓᎵ. ᎠᏎᏃ ᎢᏯᏛᏁᏗ ᏍᏆᏞᏍᏗ ᏗᏁᏟᏗᎢ ᎤᏟᎠᎶᏝ. ---  “ ᏭᎪᏛᏃ ᎪᎨᎯ ᎠᏛᏅᏍᏘᏐᏗ ᎨᎰᎢ,” ᎠᏗᏍᎨᎢ Sumner. ᏗᎦᎸᏫᏍᏓᏁᏗᏃ ᎥᏟᏂᎪᎯᏍᏗᏍᎬ ᎠᎴ ᏦᏓᏅᏛᎢ ᏗᏓᎴᎲᏍᎩ ᎠᎴ ᎣᏂᏘ ᎢᏳᎵᏍᏙᏗ Ꮎ ᏩᎬᏱᏴᎢ ᎠᏁᏦᏗᎢ ᏥᏛᏍᏆᎸᎯ ᎡᎵ ᎢᎦᏣᏛᏁᏗ ᎲᎾ ᏫᏣᎶᎯᏍᏗ ᎠᎴ ᎪᎱᏍᏗ ᏃᏲᏍᏓᏁᎲᎾ. ᏝᎴᏍᏊ ᎣᏮᏌ ᎠᏓᏜᏏᏛᎡᏗ ᏱᎩ.” ---  ᎭᎴᏍᏊ ᏂᏚᏕᏘᏴᎯᏒ ᎤᏁᏟᏛᏁᎢ ᎱᎵ ᏗᏏᎾᏍᏗ ᏳᎵᏍᏙᏗᎢ ᏂᏚᏕᏘᏴᎯᏒ ᎾᎿ ᎡᎲᎢ ᎣᏳᎯ, ᎠᎴ ᎾᎿ ᎡᏙᎲ ᎤᏈᏔᏁ ᎾᎯᏳ ᏥᏓᏍᏆᏗᏍᎬ ᎾᎯᏳᎢ ᎤᏕᏘᏴᏌᏗᏒᎢ. ᎠᏍᎦᏰᎬᏍᏗ ᎥᎿ ᎠᏢᏉᏗ ᎣᎦᎳᎰᎹ Brian Britt ᎠᏗᏍᎨᎢ ᏝᏃ ᏂᎦᎵᏍᏗᎲᏭ ᏏᏴᏫ ᏱᏂᎦᎦᎵᏍᏓ ᎠᎱᎵ ᏗᏏᎾᏍᏗ. ---  “ ᎾᏃ ᎱᎵ ᏗᏏᎾᏍᏗ ᎢᎦᏤᎵᎢ ᎠᏕᎳᎰᎯᏍᏙᏗ ᎨᏒ ᎥᏍᎩ ᎢᎦᏙᏢᏒᎢ, ᎠᏗᏍᎨᎢ Britt, ᎾᏍᎩᏃ ᏍᎪᎯ ᎢᏧᏕᏘᏴᏓ ᎠᏍᎦᏯᏰᎬᏍᏗ ᏂᎨᎰᎢ. “ᎾᏃ ᎪᎪᏟᏍᏗ ᎾᏍᎩ ᎱᎵ ᏦᏥᏏᎾᏏ ᎨᏒᎢ.” “ᏝᏃ ᎪᎱᏍᏗ ᎬᏛᏁᏗ ᎢᏳᎵᏍᏙᏗ ᏗᏓᏘᏂᏙᎯ.” ---  ᎾᏍᎩᏃ ᏂᎦᏪᏍᎬᎢ Sumner ᎣᏍᏓ ᏗᎾᏓᏙᏟᎩ ᏄᎵᏍᏔᏁ ᎾᎯᏳ ᏚᏕᏘᏴᏌᏗᏒ ᎾᏍᎩᏃ ᎤᏣᏘᎾ ᏂᏓᏳᎶᏒᎯ ᏗᏂᏃᎩᏍᏗᏍᎩ. ---  “ᎯᎸᏍᎩ ᎢᏧᏕᏘᏴᏓ ᏧᎶᏌ ᎠᏎᏊ ᎢᎬᏛᏁᏓ ᎱᎵ ᏗᏏᎾᎯᏍᏗ ᎨᏒᎩ ᎤᏂᎪᏗ ᏗᏂᏃᎩᏍᏗᏍᎩ ᎤᏂᏍᏆᎸᎡᎲᎢ, ᎠᎴ ᏂᎪᎯᎸᎢ ᎢᎦᏳᏛᏁᏗ ᎨᎮᎢ ᎠᎴ ᎩᎳᏫᏴ ᏳᏛᏁᏗ ᎨᏒᎩ ᎠᏗᏍᎬᎢ Britt. ᎾᏊᏃ ᎠᏎᏊ ᏚᎸᏫᏍᏓᏁᎲᎢ ᎠᎴ ᏴᏫ ᏗᎪᏟᎩ ᏂᎦᎵᏍᏗᎲᎢ, Sumner ᎠᏢᏉᏗ ᎠᏁᎳ ᎾᎯᏳ ᏥᏚᎸᏫᏍᏓᏁᎲᎢ,” ᎠᏗᏍᎬᎢ Britt. ---  “ᎥᏂᎨᎵᏍᎬᏃ ᎾᏍᎩᏃ ᏂᎦᏓ ᏦᎢ ᎨᏒᎩ ᏌᏊ ᏫᏄᎵᏍᏔᏂᏢᏭ , ᏌᏊᏃ ᎤᏩᏌ ᎤᎵᏍᏕᏟᏙᏗ ᏄᎵᏍᏔᏁᎢ,” ᎠᏗᏍᎨᎢ. ---  “ᏂᎦᏓᏃ ᎣᏣᎵᎮᎵᎦ ᎾᏍᏓᏴ ᏚᎸᏫᏍᏓᏁᎸᎢ Matt. ᎢᏙᏳᏃ ᎤᎦᎵᏍᏗ ᎨᏒᎩ,ᎠᎴ ᎠᏆᏅᏛ ᏗᏂᏲᏟ ᎤᏂᎸᏈᏗ ᎨᏒᎩ, ᎠᎴᏍᏊ ᏭᏓᎪᏂᏛ ᎣᏍᏓ ᏧᎸᏫᏍᏓᏁᎯ ᎨᏒᎩ ᎲᎾ ᎣᎦᏓᏡᎬᎢ.” ---  Sumner Ꮓ ᏂᎦᏪᏍᎬ ᏍᏓᏯ ᏚᎸᏫᏍᏓᏁᎸ ᏓᏟᏂᎪᏍᏗᏍᎬ ᏗᎦᏅᏍᎨᏂ ᎡᎵᏃ ᎬᏩᎵᏍᎩᏍᏗ ᎨᏒᎩ ᎾᎿ ᏠᎨᏏ. ---  “ᏂᏓᏕᏘᏴᎯᏒ ᏓᏤᎳᎨᎢ, ᎤᎪᏗ ᎠᏟᏂᎪᎯᏍᏙᏗ ᎠᎴ ᎠᏎ ᎣᏍᏓ ᎬᏖᎸᏂᏓᏍᏗ ᏳᎵᏍᏙᏗ.” ᎠᏗᏍᎨᎢ. ---  ᎾᏊᏃ ᎠᎵᏍᎩᏍᎬᎢ ᏳᏍᏗ ᎾᎿ ᏠᎨᏏ 80,000 ᏴᏫ ᎤᎾᎦᏙᏍᏕᎢ, SumnerᏃ ᏂᎦᏪᏍᎬᎢ. ---  “ᏱᏓᎩᏃᎩᏍᏔᏂ ᏥᎦᏍᎩᏍᎪᎢ ᎾᏍᎩᏯ ᎨᏒᎢ.” ᎠᏗᏍᎨᎢ “(ᎨᎵᎠ,) ᏫᏓᏤᏢ ᎢᎬᏛᏁᏗ. ᎡᎵᏊ ᎢᎬᏛᏁᏗ.” ---  “ ᏑᏓᎴᎩ ᎠᏟᏂᎬᏁᎲ ᏍᏓᏯ ᎤᎶᏌ ᎡᎵᏊᏃ ᎤᎦᏛᎴᏌ, ᏱᎦᏃ ᏥᎸᏉᏗᏍᎪ ᎠᎭᏂ, ᎠᎴ ᎤᏟᏍᏗᏭ ᎦᎶᏍᎪ ᏂᎬᏫᏍᏙᎢ.” ---  ᏭᏓᎪᏅᏗ ᎤᎵᎮᎵᏍᏗ ᎢᎬᏛᏅᏗ. ᎾᏊᏃ ᎦᏁᏄᏟ ᎨᏒᎩ. ---  “ᎢᏧᏓᎴᏅᏟ ᏄᏛᏁᎸ ᏝᎾᎥᎢ ᏱᏫᎦᎷᎩ ᎱᎵ ᏗᏏᎾᎯᏍᏙᏗ. ᏭᏓᎪᎾᏛ ᎣᏍᏓ ᎥᏍᎩ ᏱᎦᎢ ᏴᏫ ᏗᎪᎵᎩ ᏥᏄᎵᏍᏔᏁ, ᏦᎢᏧᏈ ᎢᏯᏂᎢ ᏴᏫ ᏄᎾᏛᏅ ᎬᏂᎨᏒ ᏂᏓᎦᏥᏛᏁᎵ ᎠᎴ ᎠᏂᏌᎹᏗ ᎠᎴ ᏭᎾᏓᏅᏘᏴ ᎾᎿ ᎣᏳᎯ ᏂᏚᎩᏨᏂᏒᎢ ᎠᎴ ᎥᏝ ᏱᎦᎦᎵᎢᏓ ᏙᏍᏊ ᎤᏍᏗ ᏱᎬᎩᏁᎭ.”

--- ---
‘ᎢᏤᏳᏍᏗᎦᎶᎯᏍᏗ’ ᎤᎪᏗ ᎧᏃᎮᏢᏅ ᎾᎿ ᏣᎳᎩ ᎠᏰᎵ ᎠᏟᎶᎥᎢ
10/07/2010 08:14 AM
ᏓᎵᏆ, ᎣᎦᎵᎰᎻ.---- ᏣᎳᎩᎯ ᎠᏰᎵ ᎠᎬᏱ ᎠᏂᏙᎾᎢ ᏚᎾᏠᏒ ᎠᎴ ᎬᎾᏕᎾ ᏴᏫ ᏧᎾᎴᏫᏍᏙᏗ ᎤᏁᏓᏍᏗ ᏧᏂᎸᏫᏍᏓᏁᎯ ᎠᏂᏁᏥᏙᎯ, ᎠᏂᏧᏣ scouts ᎾᎿ ᎠᎹᎠᏰᏟ ᎠᏁᎯ, ᎣᎦᎵᎰᎻ ᎠᎦᏖᎾᏍᏗ ᏚᏪᏴ ᎠᎴ ᏗᏐᎢ ᏚᎾᏙᏢᏩᏗᏒᎢ ᎾᎿ ᏚᎵᏍᏗ ᏥᎧᎸ ᏔᎵᏍᎪ ᏐᏁᎵᏁᎢ ᎠᎿ ᎤᏂᏃᎮᏢᏅ ᎡᎵᏊ ᎬᏩᏃᏢᏗ ᏱᎩ ᎯᎠ “ᎢᏤᏳᏍᏗᎦᎶᎯᏍᏗ” ᎦᏕᎯᏍᏗ ᎠᏰᎵ ᎠᎹᏱᏟ ᎦᏅᏅ 412 ᎪᏪᎵ, ᎠᎴ ᎤᎳᎾ ᎦᏅᏅ ᏅᎩᏍᎪ ᎪᏪᎵ. ---  ᎢᏤᏳᏍᏗᎦᎶᎯᏍᏗ ᎠᎵᏍᎪᎸᏗ ᎠᏂᏴᏫ ᏧᎾᎴᏫᏍᏙᏗ ᎤᏁᏓᏍᏗ ᏧᏙᏢᏗᎢ, ᏍᎦᏚᎩ ᏧᎾᏠᎯᏍᏗ ᎤᏙᏢᏗ, ᎠᏂᎦᏙᎲᏍᎬ ᎬᏩᎾᏕᎶᏆᏍᏗ ᎨᏒ ᎠᎴ ᎡᎶᎯ ᏄᏍᏗᏓᏅᏊ ᎠᎾᎦᏎᏍᏗᏍᎩ ᎾᎴᏍᏊ ᏄᎵᏍᏔᏂᏙᎸ ᎠᎾᎵᏏᏅᏗᏍᎩ ᎠᎴᏗᏍᏊ ᏄᏬᏚᏒ ᎠᎦᏖᎾᏍᏗ ᏄᏍᏗᏓᏅ ᎠᎴ ᎢᏳᏅᏁᎸᎢ. ---  ᏚᎾᏠᏎᏃ ᎾᎿ camp Egan, ᎧᎸᎬᎢᏗᏢ ᏓᎵᏆ, ᎠᎴ ᎤᏠᏯᏍᏕ ᏅᏃᎯ ᏚᎾᏠᎢᎸ ᎤᎾᏓᏡᎩ, ᎦᏙᎯ ᏄᎵᏍᏔᏂᏙᎸ ᎤᎾᎦᏎᏍᏔᏅ, ᏄᏍᏗᏓᏅ ᎠᎾᎵᏏᏅᏗᏍᎩ, ᎠᎵᏏᏅᏙᏗ ᎠᏥᏍᎬᎾᎨᏍᏛ ᎤᏪᏴᎢ, ᎾᎴᏍᏊ ᎤᏪᏘ ᏌᎵᏂ ᏧᎾᏓᏱᎵᏓᏍᏗ ᎠᎾᎵᏏᏅᏗᏍᎩ ᎤᎾᏓᏡᎩ, ᏗᎾᏕᏲᎲᏍᎩ, ᎠᎴ ᏣᎳᎩ ᏍᎦᏚᎩ ᎤᎾᏓᏡᎬ ᏌᎪᏂᎨ ᎤᎶᎩᎸ ᎠᎹ ᎠᎴ ᏗᎦᏓᏲᏍᏗᎢ. ---  “ᎣᎦᏓᏅᏖᎸ ᎠᎴ ᏬᎩᎪᎲ ᎯᎠ ᎢᏤᏳᏍᏗᎦᎶᎯᏍᏗ ᎠᏂᎩᏓ ᏌᎷᏂᎨᏴ ᏴᏫ ᏧᏁᏓᏍᏗ ᎠᏂᎩᏓ ᎾᎥ I-40 ᎠᎴ ᏄᏓᏅᎯᏒ ᎠᎹᎯ ᎢᏍᏔ,” ᎤᏛᏅ ᏌᎪᏂᎨ ᎤᎶᎩᎸ ᎠᎹ ᏧᏓᏘᎾᎢ ---  Myra Robertson. “ᎤᏠᏯᏊ ᎾᎿ (ᏣᎳᎩ ᏗᎦᏚᏏ) ᎠᎦᏖᎾᏍᏗ ᎦᏅᏅ, ᎠᎴ ᎠᏂᏴᏫ ᎡᎵᏊ ᏅᏃᎯ ᏗᎬᏩᎾᏓᏩᏛᎯᏓᏍᏗ. ᏝᏃ ᏂᎦᏓ Ꮎ ᏅᏲ ᏱᎪᏪᎳ. ᎾᏍᎩᏃ ᏄᏱᎸᏗ ᏥᏙᎩᎸᏫᏍᏓᏁ ᎾᏍᎩ ᎣᎦᏓᏅᏖᏗ ᎠᎴ ᏗᎫᎫᏙᏗ ᎾᎿ ᎦᏅᏃᏗ ᎯᎠ ᎢᏤᏳᏍᏗᎦᎶᎯᏍᏗᎢ.” ---  ᎤᏁᏙᎸ ᏓᎾᏠᏍᎬ ᎤᏂᏃᎮᏝ ᎢᏳᏍᏗ ᎾᎿ ᏂᎬᏗ ᎠᎴ ᎢᎬᏁᎵᏓᏍᏗ ᎾᎿ ᎢᏤᏳᏍᏗᎦᎶᎯᏍᏗ ᎦᏅᏅᎢ, ᎢᎩᏂᎬᎦᏍ ᎠᎴ ᎤᎵᏍᎨᏓᏍ ᎾᎿ ᏗᏍᎦᏚᎩ ᎭᏫᎾᏓᏢ ᏣᎳᎩ ᎠᏰᎵ ᎨᏒ, ᎤᏛᏅ Robertson. ---  ᏃᎴᏍᏊ ᎤᏛᏅ ᎾᎿ ᏌᎪᏂᎨ ᎤᎶᎩᎸ ᎠᎹ ᎤᏁᏎ ᎾᎿ NPS ᎠᎾᏛᏅᎢᏍᏗᏍᎬ ᎠᏕᎳ ᏧᏂᏔᏲᏍᏙᏗ ᎾᏍᎩ ᎢᏤᏳᏍᏗᎦᎶᎯᏍᏗ ᎤᏃᏢᏙᏗ ᎤᏂᎩᏍᏗᎢ. ᎠᏎᏍᎩᏂ, Robertson ᎠᏗᏍᎬ ᎾᏍᎩ ᎢᏳᎵᏍᏙᏗ ᎠᏂᏴᏫ ᎾᏍᎩ ᎤᎵᏍᎨᏗ ᎤᏂᏰᎵᎯ ᎯᎢᎾ ᎤᏂᏅᏅᏗᎢ ᎾᏍᎩ ᎬᏩᎾᎵᏍᏕᎸᏗ ᎠᏓᏅᏖᎵᏙᎸ ᎯᎠ ᎬᏔᏅ NPS. ---  Ꮟ ᏚᎵᏍᏗ ᏔᎵᏍᎪ ᏐᏁᎵᏁ ᏥᎬᏒ ᏓᎾᏠᏒ, ᏚᎾᏠᏏᏙᎴ ᎢᎸᏍᎩ ᏗᏍᎦᏚᎩ ᏚᏙᏢᏩᏗᏒ ᎾᏍᎩ ᎧᏃᎮᏗ ᎾᎿ ᎤᎵᏍᎨᏗ ᏯᏂᏰᎸᏍᎦ ᎤᎾᎵᏍᎪᎸᏙᏗ ᎤᎶᎯᏍᏗ ᎢᏤᏳᏍᏗᎦᎶᎯᏍᏗᎢ. ---  “ ᎣᏣᏁᎸᏗ ᎯᎠ ᎣᎩᏟᏐᏗ ᎾᎿ ᎤᎶᎯᏍᏗᎢ. ᏣᎳᎩ ᎠᏰᎵ ᎠᎾᏟᎶᎢᏙ ᎤᎾᏓᎺᎬ ᎪᎩᏍᏕᎸᎲᎢ. ᎦᏳᎳᏃ ᎩᎶ ᎤᎵᏍᎪᎸᏔᏅ ᎦᏓ ᎤᎲ ᏌᎷᏂᎨᏴ ᎤᏪᏴ ᎾᎥᎢ. ᏂᎦᎥᏃ ᎠᏟᎢᎵ ᎠᎴ ᎠᏛᏍᎦ,” ᎠᏗᏍᎬ Robertson. ---  NPS ᏍᎦᏚᎩ ᎠᏛᏅᎢᏍᏔᏂᏙ Joy Lujan ᎤᏪᏙᎸ ᏚᎵᏍᏗ ᏔᎵᏍᎪᏐᏁᎵᏁ ᏓᎾᏠᏍᎬᎢ. ᎤᏛᏅᏃ ᎾᏍᎩ NPS ᎤᏪᏴ, ᏗᏂᏅᏅᏍᎩ ᎠᎴ ᎠᎾᎵᏏᏅᏗᏍᎩ ᎠᎾᎵᏍᏕᎸᎯᏙ ᎤᎾᏙᏢ ᏓᏂᏍᏕᎵᏍᎪ ᏚᎾᏓᏡᏩᏗᏒ ᎠᎴ ᏗᏍᎦᏚᎩ ᎬᎾᏛᏊ ᎾᏍᎩ ᏓᏄᎪᏔᏂᏙᎲ ᎾᎿ ᏙᏯ ᎠᎪᎲᏓ ᎠᎴ ᎾᏍᎩᏊ ᎡᎶᎯ ᏄᏍᏛ ᎠᎾᎵᏏᏅᏗᏍᎩ. ---  “ᎡᏔ ᏥᎨᏒ, ᎣᎩᏁᏒ ᎪᏪᎵ ᎠᏔᏯᎯᎯ ᏗᏍᏕᎸᏗ ᎾᏍᎩ ᏌᎪᏂᎨ ᎤᎶᎩᎸ ᎠᎹ ᎤᎾᏙᏢᎯ ᏗᏍᏕᎸᏗ ᎠᏓᏅᏖᏗ ᎠᎴ ᎠᎦᏖᎾᏍᏗ ᎯᎠ ᎢᏤᏳᏍᏗᎦᎶᎯᏍᏗ ᎤᏙᏢᏗᎢ, ᎠᎴ ᎤᏛᏌ ᎾᏍᎩᏃᏊ ᎣᎦᎴᏅᏔᏅᎢ,” ᎤᏛᏅ Lujan. ---  ᎤᏛᏅ “ᎠᎦᏖᎾᏍᎩ ᎨᏒ” ᎤᎵᏍᎨᏗ ᎾᏍᎩ ᎠᏁᏙᎯ ᎣᏍᏓ ᎢᎬᏩᎾᎵᏍᏓᏁᏗ ᎠᎭᏂ. ᎾᏍᎩᏃ ᎠᏰᎵ ᎤᏁᎳᏗᏍᏗᏍᎩ, ᎤᏛᏅ, ᎠᎴ ᏕᎪᏢᏍᎦ ᏴᏫ ᏧᏁᏓᏍᏗ ᎾᎿ ᎠᏂᏣᎳᎩ ᎠᏂᏴᏫ ᎤᏁᏓᏍᏗᎢ ᎠᎴ ᎤᏂᎸᏉᏙᏗᎢ. ---  Lujan ᎤᏛᏅ ᎢᏤᏳᏍᏗᎦᎶᎯᏍᏗ ᏝᏙ ᎥᎵᏏᏅᏗᏍᎬᏊ ᎢᎦ ᏱᎩ ᎾᏍᎩ ᏴᏫ ᎤᏅᏙᏗ ᎾᏍᎩᏍᎩᏂ ᎢᎾᎨ ᎡᎿᎢ ᎾᏍᏊ ᎾᎾᏊ ᏯᏁᎭ ᎣᏍᏓ. ---  “ᎠᏯ ᏗᎩᎸᏫᏍᏓᏁᏗ ᎨᏒ ᎯᎠ ᎢᎦᎦᏎᏍᏙᏗ ᏧᎬᏩᎶᏗ ᎨᏳᎳ ᎠᎲ ᎠᎴ ᎢᎬᏗ ᎠᏓᏅᏖᏗ ᏗᎬᏩᏠᎯᏍᏗ, ᎠᎴ ᎾᏍᎩ ᎤᏛᎦ ᎣᎬᎭ ᎾᏍᎩ ᏍᎦᏚᎩ ᏱᎦᏲᎩᏍᏕᎳ,” ᎤᏛᏅᎢ. ---  “ᎢᎦᏓᏃ ᏂᏗᎦᎵᏍᏙᏗᏍᎬ ᎪᎯ ᏥᏕᏙᎭ ᎢᎪᎷᏩᏛᏗ ᎢᎦᏛᏗ ᏌᏊ ᏗᎦᎸᏫᏓᏁᏗ ᎾᏍᎩ ᎢᏳᎵᏍᏙᏗᎢ.” ---  Suzanne Sullivan, CEO ᎾᏍᎩ ᏓᏄᎪ ᏍᎦᏚᎩ Charitable Trust, ᎤᏛᏅ ᎾᏍᎩ ᏓᏄᎪ ᎤᎵᏍᎨᏗ ᎢᏳᎵᏍᏙᏗ ᎾᎿ ᎢᏤᏳᏍᏗᎦᎶᎯᏍᏗ ᎾᏗᎦᎵᏍᏙᏗ ᎾᏍᎩ ᎣᏍᏓ ᎨᏒ ᎾᎿ ᎤᎶᎯᏍᏗᎢ ᎾᏍᎩᏯᏊ “ᎦᎶᎯᏍᏗ” ᎾᏍᎩ ᏏᏉᏯ ᎬᎾᏕᎾ ᎦᎾᏢᎢ ᎤᏁᏓᏍᏗ, ᏍᎪᎯᏗᎯᎯ ᏍᎦᏚᎩ ᏴᏫ ᎤᏁᏓᏍᏗ, ᎡᎳᏗ ᎠᏥᏍᎬᎾᎨᏍᏛ ᎤᏪᏴ, ᏌᎷᎾᎨᏴ ᎤᏪᏴ ᎠᎴ ᏓᏄᎪ ᎤᏪᏴᎢ. ---  “ᎾᏍᎩᏗᏍᏊ ᏫᎦᎶᎯᏍᏗ ᎾᎿ ᏣᎳᎩᎯ ᎠᏰᎵ ᏯᏠᏌ i-40. ᎾᏍᎩ ᏬᏌᏂᏴ ᎠᏠᎯᏍᏗ ᏥᏳᎪᏗ ᏓᎵᏆ,” ᎠᏗᏍᎬᎢ. “ᎨᎵᎠ ᎾᎿᎾ ᏗᎵᏙᏗ Ꮎ ᏚᏓᏓᏢ ᎠᎴ ᎪᏟᏍᏗ ᎾᏍᎩ ᎠᏍᏛ ᎦᏚᎲ ᏓᎵᏆ ᎠᎴ ᎦᎶᎯᏍᏗ ᎾᎿ ᏣᎳᎩ ᎠᏰᎵᎢ. ---  Robertson ᎤᏛᏅ ᎢᏤᏳᏍᏗᎦᎶᎯᏍᏗ ᎾᏍᎩ ᎣᏍᏓ ᎾᎿ ᏁᎵᏍᎪ ᏧᏁᎳ ᎢᏳᏟᎶᏓ ᏣᎳᎩ ᏗᎦᏚᏏ ᎠᎦᏖᎾᏍᏗ ᎦᎶᎯᏍᏗ, ᎾᏍᎩᎾ ᎠᏎᎸ ᏔᎵ ᏯᎦᏴᎵ ᏧᏁᎳ ᏧᏕᏘᏴᏌᏗᏒᎢ ᎾᎿ ᏏᏉᏲ, ᏣᎳᎩ, ᏓᏫᏍᎦᎵ ᎠᎴ ᎠᏆᏅᎩ ᏗᏍᎦᏚᎩ. ᎾᏃ ᎤᎵᏍᏕᎸᏙᏗ ᏂᏓᏳᏓᎴᏅ ᏩᏥᏂ ᎠᎴ ᏗᏐᎢ ᎤᎾᎵᏍᎪᎸᏔᏅ ᎠᏕᎳ ᎧᏁᏉᏍᎩ ᏴᏫ ᏓᏁᏙᎲ ᎾᏖ ᎯᎠ ᏗᏍᎦᏚᎩ. ---  “ᎠᏯ ᎨᎵᏍᎬ ᎯᎠ ᎢᏤᏳᏍᏗᎦᎶᎯᏍᏗ ᎠᏂᏴᏫ ᎤᎾᏝᏅᏓᏕ ᏗᎪᏢᏗ ᎬᏩᏁᏉᏥᏓᏍᏗ ᎾᎿ ᎨᏒ ᏄᏍᏗᏓᏅᏊ ᎢᏳᏍᏗ ᎪᎱᏍᏗ ᎦᏁᏟᏴᏓ ᏂᎨᏒᎾ ᎠᎴ ᎡᎶᎯ ᏄᏍᏗᏓᏅᎢ,” ᎤᏛᏅ Robertson.

--- ---
08/16/2010 07:07 AM
ᏓᎵᏆ ᎣᎦᎳᎰᎹ. ᏌᏊᏃ ᏧᏂᎸᏫᏍᏓᏁᏗ ᎾᎠᏂᏐᎢ ᏗᎳᏑᎶ ᏗᏃᏢᏍᎩ ᎠᏰᎵ ᎥᏰᎸᎢ ᏄᏛᎿᏕᎬᎢ , ᎠᏣᎳᎩ ᏗᎧᏃᎩᏍᏗᏍᎩ , ᎠᏛᏁᎸᏍᎩ ᎠᎴ ᎤᏮᏌ ᎤᏤᎵ ᏗᎦᎸᏫᏍᏓᏁᏗ , Litefoot ᏩᎬᏱᏴ ᎠᏴᏫᏯ ᏧᏓᏃᏣᏟ ᎤᏬᎷᏩᏛᎮ ᎠᎴ ᏓᎪᏢᏁᎴ ᎤᏩᏌ ᏧᏬᏟᏍᏗ ᎥᏍᎩ ᏧᏤᎵ ᎨᏒᎢ ᏗᎳᏑᎶ ᏧᏍᏕᎸᎯᏓᏍᏗ ᎧᎵᏎᏥ ᎤᏁᎯ . ᏭᎪᏛᏃ ᎧᎵᏎᏥ ᏳᎾᎵᏍᏓᏁᎯ ᏧᎾᎳᏑᎶ ᎥᏝ ᏦᏍᏓ ᏗᎧᏃᏗᎢ ᏱᎩ ᎠᎴ ᎢᎦᏓ ᎠᏂᏫᎾᎯᎨ ᎠᏎ ᏧᎾᎳᏑᏟᏗ ᎠᏎᏃ ᎥᏝ ᏱᎾᎾᏛᏁᎰᎢ ᎠᏗᏍᎨᎢ . ᏂᎨᎵᏍᎬᏃ ᏳᎾᎵᏅᏓᏗᏏ ᎣᏍᏓ ᏗᎧᏃᏗᎢ ᏗᎳᏑᎶ ᏧᎾᎳᏑᏟᏗᎢ . ᎠᎴ ᎥᏝ ᏱᎬᎾᏕᎰᏍᎦ , ᎠᎴ ᎬᏂᎨᏒ ᏂᎬᏁᎭ Ꮎ ᏂᏧᎾᏛᏁᎸᏍᏔᏅᎢ . ᎯᎠᏃ ᎠᎬᏱᎢ ᏧᏕᏘᏴᏌᏗ ᎤᏓᏂᏖᏞᎢ ᎥᏍᎩ ᎾᏳᏍᏗ ᏗᎳᏑᎶ ᏧᏃᏢᏅᏗᎢ ᎾᎯᏳ ᏥᏚᎾᏠᏎᎢ Ernesto Castro , Pascua Yaqui ᎠᏂᏅᏍᏓᏢᎢ ᎾᎿ Arizona ᎨᎳ , ᎥᏍᎩᏃ ᏧᏓᎴᏅᏔᏅ ᎢᎩ Ꮎ ᎠᏁᎯᏴ ᎠᎹᏰᏟ ᎤᏤᎵ ᏗᎦᎸᏫᏍᏓᏁᏗ , ᏗᎳᏑᎶ ᏗᏃᏢᏍᎩ ᎠᏰᎵ ᎥᎨᎸᎢ ᏄᏛᎿᏕᎬᎢ . ᎾᏃ ᎤᎾᏙᏢᏒ ᎠᎵᏍᎪᏟᏗ ᎥᏍᎩ ᏳᏍᏗ ᏗᎳᏑᎶ ᎧᎵᏎᏥ ᎤᏁᎯ ᎠᎴ ᎠᎵᏍᎪᏟᏗ ᎤᎾᏕᎶᏆᎥᎯᏍᏗ ᏄᎵᏍᎨᏗᏴ ᎾᎿ ᏧᏓᎴᎿᎢ ᏥᏕᎪᏢᎭ ᎠᏁᎯᏴ ᎾᎥᎢ ᏄᎾᏓᎴᏫᏒᎢ. --- Castro ᏚᎾᏠᏎᎢ ᎲᎾ ᎠᎨᏅᏛ ᎦᏙ ᎤᎾᏤᎵ ᎠᏂᏴᏫᏯ ᏧᎬᏩᎶᏗ ᎠᎾᎦᏎᏍᏗᏍᎩ ᏓᎾᏠᏍᎬᎢ ᎧᏬᏂ ᏥᎧᎸᎢ Ꮎ Litefoot ᎠᎴ Castro ᎤᏃᎷᏩᏛᎮ ᎢᏳᎾᏛᏁᏗ ᏧᏃᏢᏅᏗ ᎪᎯᏴᏥᎩ ᏥᏚᎾᎳᏑᏠ ᎧᎵᏎᏥ ᎤᏁᎯ . ᎾᎥ ᏥᎷᏤᎴ ᎠᎴ ᎪᏪᎵ ᏥᏅᏁᎴ ᎠᎴ ᎣᎩᎾᎴᏅᎮ ᎣᏍᏓᏟᏃᎮᏍᏴ ᎠᏗᏍᏴᎢ Castro . ᎣᏍᏓᏟᏃᎮᏍᎬ ᎠᎴ ᎤᏂᎪᏗ ᏗᏂᏲᏟ Neuropathy ᎤᏁᎰᎢ . ᎣᏥᏩᏘ Ꮎ ᏗᎾᏛᏍᎩ , ᏔᎵ ᏍᎪᎯ ᎢᏧᎾᏕᏘᏴᏓ ᎠᎴ ᏦᏍᎪᎯ ᎢᏧᎾᏕᏘᏴᏓ ᏕᎨᏥᏅᏍᏕᏍᎦ , ᎠᏩᏚᎵ ᏗᎦᏥᏟᎶᏍᏓᏁᏗ ᎠᎳᏑᎶ ᎠᎴ ᎣᏍᏓ ᏱᎩ ᏌᏊ ᏗᎦᎸᏫᏍᏓᏁᏗ . ᎩᎳᏫᏴ ᏚᏭᎬᏘᏔᏁᎢ , Litefoot ᏂᎦᏪᏍᎬ ᎤᎴᏅᎮ ᎤᏲᎲ ᏳᏍᏗ ᏧᏟᎶᏍᏙᏗ ᏗᎳᏑᎶ ᏄᏍᏛ ᎤᎸᏈᏛᎢ . ᏁᎵᏍᎬᏃ ᏄᏍᏛ ᎤᎩᏎ ᎤᎸᏈᏛᎢ ᏁᎯᏴ ᏄᏍᏗᏓᏅ ᎠᎴ ᎣᏍᏓ ᏱᏓᏙᏟᎦ ᎾᏊᏃ ᏚᏟᎶᏍᏔᏁ ᏗᎳᏑᎶ . Litefoot ᏩᎬᏱᏴ ᏧᏓᎴᏅᏔᏅ ᎥᏍᎩᏳᏍᏗ ᏗᎳᏑᎶ ᏕᎪᏢᏍᎬ . ᎾᏃ ᎠᎳᏑᎶ , ᏭᎪᏛ ᏧᏬᏰᏂ ᎬᏔᏅ ᏗᎪᏢᏅᎢ , ᎦᏃᏥᏃ ᎬᏔᏅ ᏗᎪᏢᏔᏅ ᎠᎴ ᎦᏝᏗ ᏓᏟᎶᏍᏓ ᎲᎾ ᎠᎳᏑᎶᎢ ᎣᏂᏗᏜ ᎠᎴ ᏓᏍᏛᎢ . ᎥᏍᎩᏃ ᏗᎳᏑᎶ ᏱᏛᎦᏁᎩ , ᏗᎬᎿ ᎠᎴ ᏧᏁᎦ , ᏓᎶᏂᎨ ᎤᏍᎪᎸ , ᎤᏬᏗᎨᏍᏗ ᏳᏍᏗ , ᏄᏰᏟᏛᏃ ᎦᏝᏗ ᏥᏓᏩᏟᎶᏍᏔᏅ ᎥᎾ ᎠᎳᏑᎶᎢ ᎯᎠᏃ ᎾᏪᎵᏎᎢ ᏗᎦᎸᏉᏗ ᏱᎩ ᏗᎳᏑᎶ , ᎠᏗᏍᎨᎢ Litefoot . ᏄᏰᏟᏛᏃ Ꮎ ᎦᏝᏗ ᎦᎸᏓᎦᏘ ᏥᏭᏓᏐᏍᏓ ᎥᎿ ᎠᎳᏑᎶᎢ ᎣᏂᏗᏜ , ᎠᏆᏚᎵ ᏴᏫ ᎣᏍᏓ ᎤᎾᏓᏅᏓᏗᏍᏗ ᎠᎴ ᎠᏁᎯᏯ ᎤᏂᏄᎸᎲᏍᎩ ᏳᏁᎵᏍᏗᎢ . ᎢᏙᏳᏃ ᎠᏆᏚᎵᏍᎬ ᎦᎸᏈᏙᏗ ᎢᏳᎵᏍᏙᏗ Ꮎ ᏗᎳᏑᎶ. ᎾᏃ ᏗᎳᏑᎶ , ᏱᏛᎬᎾᏫᏔ ᏚᏂᏃᏘ,11 , ᎠᎴ ᏱᏩᏙᏩᎯ Online at WWW. Sole Nation Health.com ᎠᎴ WWW. Litefoot .com ᎠᎬᏱᏭ ᏗᏓᏅᏍᏗ ᎥᏍᎩ ᏗᎳᏑᎶ $99. ᏧᎾᎬᏩᏟᏗ , Ꮩ ᏓᎬᏩᏟᏛ $ 124.99. ᎾᏃ ᏗᎳᏑᎶ ᎤᎪᏗ ᏗᎦᏅᏗᏅᏗ ᏧᎵᎬᏩᏢᏅ ᎠᏂᎳᏍᏓᏢᎢ ᏧᏂᏢᎩ ᏧᏂᏩᎯᏍᏗ ᎧᎵᏎᏥ ᎤᏁᎯ ᎤᎾᎵᏍᏕᏟᏙᏗ . Castro ᏂᎦᏪᏍᎬ ᎤᏩᏒ ᎬᏩᎷᏤᎳ 50 ᎠᎴ ᏳᎪᏗ ᎠᏂᏏᏴᏫᎭ ᎠᎴ 300 ᎠᏂᎳᏍᏓᏢᎢ ᎠᏰᎵ ᏚᎾᏛᏅᏎᎢ . ᎢᏧᎳᏃ ᏚᎾᏙᏢᏒᎢ ᏚᏄᎪᏔᏅ ᏧᏂᏁᏗ ᏍᏗ ᏱᎦᏗᎢ Ꮎ ᎠᏁᎯᏴ ᏗᎾᏛᏍᎩ ᏚᎾᏙᏢᏩᏗᏒ ᎠᎴ ᏴᏫ ᎠᏁᎲ ᏂᎬᎾᏛ ᎠᏂᏴᏫᏯ ᏍᎦᏚᎩ ᏚᎾᏙᏢᏩᏗᏒ . ᏱᏥᎸᏈᏗᏊ ᏯᏇᎵᏍᏗ ᏧᎬᏩᎶᏗ ᏥᏩᏘᏍᎬ ᏱᏓᏭᏘᏂ ᎾᎿ ᎠᏂᏴᏫᏯ ᏍᎦᏚᎩ ᏚᏙᏢᏩᏗᏒ. ᎠᏗᏍᎬᎢ Litefoot . ᎢᏙᏳᏃ ᎠᏆᏓᏅᏖᏟᏙᎸ ᎯᎠ ,ᎠᎴ ᎣᏍᏓ ᏗᎧᏃᏗᎢ ᎤᏩᏌ ᏱᎨᏎᏍᏗ ᎠᎴ ᏗᎧᎿᏂᏓᏍᏗ ᏚᎾᎳᏑᏢ ᎾᎿ ᎠᏂᏴᏫᏯ ᏍᎦᏚᎩ ᏚᎾᏙᏢᏩᏗᏒᎢ ᎠᏎᏍᎩᏂ ᎧᎵᏎᏥ ᎤᏁᎯ ᎤᎾᎵᏍᏕᏟᏙᏗ…..

--- ---
ᎤᏪᏘ ᏗᏐᏴ ᎤᏁᏙᎸ ᏄᏓᎴ ᏂᏚᎵᏍᏔᏅ ᏣᎳᎩ ᎠᏰᎵ ᏧᏂᎸᏫᏍᏓᏁᎯ ᏚᎾᏓᏅᏛᎢ
05/10/2010 07:07 AM
ᎤᏪᏘ ᏗᏐᏴ, ᎾᎾᎾ. -- ᏣᎳᎩ ᎠᏰᎵ ᏧᏂᎸᏫᏍᏓᏁᎯ ᎤᏂᎧᎵᎸ ᎤᏔᎾ ᏗᎦᏚᎴᏂ ᎾᏍᎩ ᎧᏬᏅ ᏦᏍᎪᎯᏁ ᎾᎿ ᏓᎵᏆ, ᎣᎦᎵᎰᎻ, ᎠᎴ ᎣᎦᏂᎩᏒ ᎤᏪᏘ ᏗᏐ ᎬᎾᏕᎾ ᏂᏧᎵᏍᏔᏅᏍᏔᏅ ᏄᎵᏍᏔᏅ ᏭᏂᎷᏨ ᎤᎪᏛ ᎤᎾᏕᎶᏆᏍᏗ ᎤᎾᏚᎵᏍᎬ ᏄᎵᏍᏔᏅᏅ ᎾᏍᎩ ᎠᏂᏣᎳᎩ ᎨᏒᎢ. ---  ᎤᏪᏘ ᏗᏐᏴ ᎾᏍᎩ ᎠᏅᏓᏗᏍᏙᏗ ᎨᏒ ᎾᏍᎩ ᎯᎠ ᏗᎫᎪᏗᏍᎩ ᏤᎲ ᏗᎦᏛᏍᎩ ᏱᏍᎠᎠᏓ ᏪᎠᏛᎸᎡᏛ, ᎾᎿ ᏧᏬᏢ ᏩᏥᏂ ᏧᎾᏓᏰᎵᏓᏍᏗ ᏂᏓᎬᏩᎴᏅᏓ ᏁᎳᏚ ᎢᏍᎪᎯᏧᏐ ᎦᎵᏆᏍᎪ ᎯᏍᎩ ᏧᏕᏘᏴᏌᏗᏒ ᏂᏛᎬᏩᎴᏅᏓ ᎾᎿ ᏁᎳᏚ ᎢᏍᎪᎯᏧᏐ ᏐᏁᎳᏍᎪ ᏑᏓᎵ ᎤᏕᏘᏴᏌᏗᏒ ᎢᎪᎯᏓ ᎠᎴ ᎠᎦᏅᏓᏗᏍᏙᏗ ᎯᎠ ᎨᏒᎢ "ᏗᏓᏛᏍᎩ ᏗᎫᎪᏗᏍᎩ." ---  "ᏙᎯᏳᏃ ᏥᏯᎫᏍᏛᏁ ᏗᎫᎪᏗᏍᎩ ᏪᎠᏛᎸᎡᏛ. ᎢᎦᏃ Ꮭ ᎣᏍᏓ ᏯᎦᏓᏅᏕ ᎾᏍᎩ ᏗᎦᏛᏍᎩ ᏗᎫᎪᏗᏍᎩ ᎨᏒᎢ, ᎠᏎᏃ ᎾᏍᎩᎾ ᏗᎧᎾᏩᏛᏍᏗ ᎨᏒ ᏝᏃ ᏄᏓᎴ ᎢᎬᏩᏅᏗ ᏱᎨᏎᎢ ᎠᏎ ᎾᏍᎩ ᏂᎦᎵᏍᏗᏍᎬ ᎢᏳᏛᏗᎢ," ᎠᏗᏍᎬ ᏌᏍᎯᎵᎡᏯ ᏏᎢᏓᎯᎠᏛᏗᏍ, Ꮎ ᎤᏪᏘ ᏗᏐᏴ ᏂᎬᎾᏛ ᏂᏧᎵᏍᏔᏅᏍᏔᏅ ᎤᎾᎵᏏᏅᏔᏅ ᏓᏓᏁᎸ ᏴᏫ ᎤᏁᏓᏍᏗ ᏗᏘᏂᏙᎯ, ᎾᎿ ᏣᎳᎩ ᎠᏰᎵ ᏧᎸᏫᏍᏓᏁᎯ ᏧᎾᏓᏛᏗ ᏄᏪᏒᎢ. "ᎤᏂᎪᏛ ᎠᏂᏴᏫ Ꮭ ᏳᎾᏅᏓ 'ᎾᏍᎩ ᏗᏓᏛᏍᎩ ᏗᎫᎪᏗᏍᎩ' Ꮭ ᎣᏍᏓ ᎤᏰᎸᎯ ᏱᎨᏎ ᏓᏂᎯᎲ ᎤᏂᏍᎦᏅᏨᎢ." ---  ᏏᎢᏓᎯᎠᏛᏗᏍ ᎤᏛᏅ ᏪᎠᏛᎸᎡᏛ ᎦᏂᎳᏗᏍᎩ ᏄᏓᎴ ᎢᎬᏩᎵᏍᏙᏗ ᎨᏒ, ᎠᎴ ᎤᏩᎫᏍᏓᎢ ᎨᏒ ᎾᎿ ᎠᏁᎯᏯ ᎠᎹᏱᏟ ᎤᏂᎲ ᏚᏳᎪᏛ ᎨᏒ ᎠᎴ Ꮭ ᏌᏆᎪᏛ ᏯᎵᎪᏁᎮᎢ ᎾᏍᎩ ᏗᎫᎪᏔᏂᏓᏍᏗ ᎠᏟᎵᎶᎦ. ᎢᎦᏓᏃ Ꮭ ᎾᏍᎩ ᏱᎾᏁᎵᏍᎪ, ᎾᏍᎩ ᏥᏄᏪᏒ ᏕᎪᏪᎸ ᎾᏍᎩ ᏄᏍᏓ ᎾᎿ ᏪᎠᏛᎸᎡᏛ Ꮭ ᏌᏆᎫᏗ ᏳᎵᏕᎢ ᎾᏍᎩ ᏕᎫᎪᏗᏍᎬ ᎠᎴ ᎠᏎ ᎤᎪᎵᏱᎢᏌᏘ ᎨᏎ ᎾᎿ ᏕᎫᎪᏓᏏ ᎠᏁᎯᏯᎢ ᏧᏂᏲᎱᎯᏍᏗᎢ. ---  ᏧᏬᏢᏁ ᎾᎿ ᎦᏍᎩᎸ, ᏪᎠᏛᎸᎡᏛ ᏚᏱᎵᏙᎸ ᏦᎦᏚ ᎢᏍᎪᎯᏧᏈ ᏅᎩᏧᏈ ᏐᏁᎳᏍᎪ ᎢᏯᎦᏴᎵ ᎢᏯᏂᎢ, ᏦᎢᏧᏈ ᏅᎩᏍᎪᏅᎩ ᎾᏍᎩ ᎯᎠ ᎠᏰᎵ ᎤᏂᏍᎦᏅᏨ ᎨᏎ. ᎾᏍᎩᏃ ᏍᎪᎯᏧᏈ ᎯᎦᏍᎪ ᏑᏓᎵ ᎠᏂᏍᎦᏯ ᎠᎴ ᏅᎩ ᎠᏂᎨᏯ ᏚᎾᎵᏒᏍᏓᏁᎸ ᎾᏍᎩ ᎯᎠ ᏗᎫᎪᏗᏍᎩ ᏪᎠᏛᎸᎡᏛ ᎠᏯᎥᎢ, ᎦᎵᏆᏍᎪ ᏐᏁᎳ ᎾᏍᎩ ᏕᎨᎦᏛᏁ. ᏭᏅᎪᏛᏃ ᏧᎾᏓᏍᏚᏗ ᏚᏂᏲᎱᏎ, ᎤᏂᏔᏲᏝ ᎠᎴ ᎨᏥᏙᎵᏤᎢ. ---  ᎢᎸᏍᎩ ᏯᏂᎢ ᏧᎾᏓᏃᏣᏟ ᏗᎾᏓᏂᏱᏍᎩ ᎤᏁᎳᏗᏙᎴ ᎠᎴ ᏔᎵᏁ ᎠᎾᎴᎲᏍᎩ ᏗᎾᏓᏂᏱᏍᎩ ᎨᏎ ᎾᎿ ᏪᎠᏛᎸᎡᏛ ᏧᎾᏓᏱᎵᏓᏍᏗᎢ, ᎤᏠᏯᏍᏗ ᎠᏣᎳᎩ ᏃᎡᎸᎡ ᏓᎬᏙᏍᎩ ᎠᎴ ᏌᎻ ᏑᏓᎳᏗᎯ. ---  ᎤᏛᎾ ᎠᏎ ᏍᎪᎯᏧᏈ ᏍᎪᎯ ᏯᏂᎠ ᏔᎵᏁ ᎠᎾᎴᎲᏍᎩ ᏗᎾᏓᏂᏱᏍᎩ ᏕᎨᏥᎴ ᎾᏍᎩ ᏚᏂᎸᏫᏍᏓᏁᎲ ᎾᎿ ᏪᎠᏛᎸᎡᏛ ᏗᎫᎪᏗᏍᎩ ᏧᏬᏢᎢ, ᎤᏠᏯᏍᏔᏁ ᏑᏓᎵᏗᎯ. ---  ᏟᏯᎾᏔᎯᎢᎠ ᏟᎠᎥᎢᎾ, Ꮎ ᏣᎳᎩ ᎠᏰᎵ ᏄᏩᎾᏅ ᎠᏓᏅᏖᎵᏙ ᏗᎪᏪᎵᏍᎩ, ᎤᏛᏅ ᎤᎵᎮᎵᏨ ᎤᏪᏅᏒ ᎾᏗᎦᎵᏍᏙᏗᏃ ᎡᎵᏊ ᏗᎬᏩᏓᏙᏗ ᎤᏪᏘ ᏗᏐᏴ ᎠᎴ ᏣᎳᎩᎯ. ---  "ᎤᎧᎵᏤ ᎾᎿ ᎢᎦᏓ ᏂᎪᎵᎬᎾ ᎨᏒᎢ," ᎤᏛᏁᎢ, "ᏌᏊ ᎢᏳᏓᎴ ᎢᎦ ᎤᏍᏆᏂᎪᏗ ᎾᏍᎩ ᎠᏆᏕᎶᏆᎥ ᎤᎪᏛ ᏄᏍᏛ ᏙᎯᏳ ᏗᎫᎪᏗᏍᎩ ᏪᎠᏛᎸᎡᏛ ᎠᎴ ᏃᏊ ᏄᏍᏛ ᎡᏓᏓᏅᏛᎢ. ᏙᎯᏳᏃ ᏗᎧᎾᏩᏛᏍᏗ ᏂᎬᏅ ᏧᏂᏲᎱᎯᏍᏗ ᎨᏒ ᎾᏛᏁᎲ, ᎠᎴ Ꮭ ᏯᏆᏅᏕ ᎢᎴᎯᏳ ᎤᎪᎲ ᏂᎨᏒᎾ ᎨᏒ ᏴᏫ ᏕᎨᎦᏛᏍᎬᎢ." ---  ᎮᏯᏗᎢᎠ ᎲᎠᏛᏚᎣ ᎷᏓᏰᏛᎣᎣᏅ, ᏧᎾᏓᎦᏴᎵᎨ ᎣᏍᏓ ᎠᎦᏔᎯ ᎾᎿ ᎠᏂᏴᏫᏯ ᏗᏂᏲᏟ ᎣᏍᏓ ᎢᏳᏅᏁᎯ, ᎤᏛᏅ ᎾᏍᎩ ᎯᎠ ᎤᎦᏖᏃᎵᏙᎸ ᎾᏍᎩ "ᎣᏍᏓ" ᎠᏎᏍᎩᏂ ᎤᎯᏐᏗ ᎾᏍᏊ ᎾᏗᎦᎵᏍᏙᏗ ᎪᎱᏍᏗ ᏗᏓᏓᏛᏂ ᎤᏂᎶᏒ ᎠᎭᏂ ᎠᎴᏗᏍᏊ ᎤᎾᎴᏫᏍᏔᎾ. ---  "ᎤᏍᏆᏂᎪᏗ ᎾᏍᎩ ᏗᎩᎦᏴᎵᎨ ᎤᏁᏙᎸ ᎢᏕᏙ ᎠᏎᏍᎩᏂ ᎾᏍᏊ ᎤᎯᏐᏗ. Ꮭ ᎠᏎ ᎣᏍᏓ ᏱᏚᎾᏓᏅᏕ." ᎠᏗᏍᎬ ᎷᏓᏰᏛᎣᎣᏅ, ᎾᏍᎩ ᎠᎫᏌ ᎠᎴ ᎠᏣᏓ. ---  ᎾᎯᏳᏃ ᏥᎨᏥᏱᎳᏫᏛᎮ ᎾᎿ ᏁᎳᏚ ᎢᏍᎪᎯᏧᏈ ᏦᏍᎪᎯ ᎤᏕᏘᏴᏌᏗᏒ, ᏂᎦᏓᏊ ᎢᏳᏍᏗ ᎯᏍᎩ ᎤᎾᏓᏅᏘᏌᏅ ᎠᏂᎳᏍᏓᏢ ᎤᎾᎴᏫᏍᏔᏁ ᎾᎿ ᎤᏪᏘ ᏗᏐᏴ Ꮎ ᎤᏅᏔᏂᏓᏍᏗ Ꮟ ᏂᏚᏂᏐᏨᎾ ᎾᎿ ᎾᎾᎾᎾᎾᎾ ᎤᏪᏴ ᏭᏂᏴᏍᏗ ᎠᏂᏴᏫᏯ ᎨᏥᏁᎸ ᎦᏙᎯ. ---  ᏟᎠᏔᎯᎡᏛᎢᎾᎡ ᏈᎣᏛᎡᏅᎠᎾ ᏥᏛᎠᏯ, ᏗᏁᎸᏓᏁ ᏗᏎᎮᎵᏙ ᎾᎿ ᏣᎳᎩ ᎠᏰᎵ ᏄᎾᏛᏁᎵᏙᎸ ᏗᏓᏘᏂᏙ, ᎤᏛᏅ ᎠᏂᏣᎳᎩ ᏄᎾᏛᏁᎵᏙᎸ ᎠᎴ ᎤᏪᏘ ᏗᏐᏴ ᏄᎵᏍᏔᏂᏙᎸ ᎾᏍᎩ "ᏓᎵᎪᎲᏍᎩ." ᎾᏃ ᎠᏐᏴ ᎤᎾᏁᎳᏁ ᎾᏍᎩ ᎢᎬᏱ ᎤᏂᎷᏨ ᎠᏂᏣᎳᎩ ᎤᏂᎳᏅᏏᎴ ᎧᎸᎬᏗᏢ ᎣᎦᎵᎰᎻ ᎠᎴ ᎤᏕᎵᎬᏗᏢ ᎾᎾᎾᎾᎾᎾ ᎠᎾᎵᏓᎵᏍᎪᎸᏗᏍᎬ ᎾᎿ ᎢᎬᏱ ᏁᎳᏚ ᎢᏍᎪᎯᏧᏈ ᎤᏕᏘᏴᏌᏗᏒ ᏂᏓᏳᏓᎴᏅ ᎠᏂᏌᏏ ᎪᏂᎳᏍᏓᏢ ᎾᏍᎩ ᎤᏂᎩᏎ ᎤᎪᏛ ᎧᎸᎬᎢᏗᏢ ᎣᎦᎵᎰᎻ. ---  "ᎤᏪᏘ ᏗᏐᏴ ᎤᏃᏢᏁ ᎾᏍᎩ ᏙᎯ ᎢᏳᎵᏍᏙᏗ ᎾᎿ ᎨᏒᎢ," ᎠᏗᏍᎬ ᏥᏛᎠᏯ, Ꮎ ᎾᏝᎬ ᏚᎸᏫᏍᏓᏁᎸ Ꮎ ᎤᏪᏘ ᏗᏐᏴ ᏂᎬᎾᏛ ᏒᎵᏍᏔᏅ ᎤᏙᏢᏒ ᎤᎦᏎᏍᏗᏕᎦ. ---  ᎾᎿ ᎠᏐᏴ ᎤᏅᏕᏨ ᏁᎳᏚ ᎢᏍᎪᎯᏧᏈ ᏔᎵᏍᎪ ᏅᎩ, ᎠᎴ ᏧᏍᏆᎦᏟ ᎤᏃᏢᏁ ᎾᎿ ᎾᎾᎾᎾᎾ ᎤᏪᏴᎢ, ᎤᏕᎵᎬ ᎢᏗᏢ ᏓᏂᏆ, ᏓᏂᏍᏕᎵᏍᎬ ᎠᏂᏣᎳᎩ ᎾᎿ ᎠᏂᏌᏏ ᎢᏗᏢ ᎨᏒᎢ. ᏥᏛᎠᏯ ᎤᏛᏅ ᏩᏥᏂ ᏧᎾᏓᏱᎵᏓᏍᏗ ᏂᎦᏯᎢᏐᏊ ᎨᏒ ᎾᎿ ᎤᏪᏘ ᏗᏐᏴ ᎠᎴ ᎤᎲᎢ ᏧᏭᎪᏔᏂᏓᏍᏗ ᏂᎦᏓ ᎠᏂᏴᏫᏯ ᎨᏥᏁᎸ ᎦᏙ, ᎠᏠᏯᏍᏗ ᏣᎳᎩ ᎠᏰᎵ. ---  ᏥᏛᎠᏯ ᎾᏍᎩᏍᏊ ᏄᏪᏒ ᎠᏣᎳᎩ ᎤᎸᏉᏗ ᎤᎨᏳᎯ ᏄᏍᏗᏓᏅ ᎢᏕᎲ ᎠᎴ ᏁᏗ ᏩᏗ ᎾᏍᎩ ᏂᎪᎯᎸ ᎨᏥᏃᎮᏗ ᎠᎴ ᎨᎦᏅᏓ ᎾᎿ ᎤᏪᏘ ᏗᏐᏴ ᏂᎬᎾᏛ ᏂᏧᎵᏍᏔᏅᏍᏔᏅ ᎤᏁᏓᏍᏗ ᎤᏙᏢᏒ, ᎤᏍᏆᏂᎪᏗ ᏄᎵᏍᏓᏁᎸᎢ. ᎠᏁᏯᏔᎯ ᎨᏒ ᎢᎦᏓ ᎨᏒ, ᎤᏛᏅ ᎢᏧᎳ ᎠᏂᏍᎦᏯ, ᎤᏅᏌ ᎨᏒ, ᏓᎾᏟᏴᎡᎲ ᎾᎿ ᏧᎾᏓᏱᎵᏓᏍᏗ ᏗᏍᏗᏅᏅ ᎾᎿ ᎠᏂᏣᎳᎩ ᎤᏄᏓᎸᏥᏙᎲ ᎠᎴ ᎤᏃᎯᏳᏒ ᏣᎳᎩ ᎠᏰᎵ ᎤᏩᏌ ᎨᏩᎾᏛᎪᏗ ᎨᏒᎢ. ---  "ᎤᎪᏗ ᏗᎬᏟᎶᏍᏙᏗ ᎾᎿ ᏓᏟᎶᎥ ᏓᏍᏗᏅᏅ ᎠᏂᏰᎵᏙᎲ ᎠᎴ ᏂᏓᏙᎵᎬᎾ ᎨᏒ ᎾᎿ ᎠᏟᎢᎵᏙᎲ ᎾᎿ ᎠᏂᏴᏫᏯ ᎨᏥᏁᎸ ᎦᏙ ᎠᎴ ᏩᏥᏂ ᏧᎾᏓᏰᎵᏓᏍᏗᎢ," ᎠᏗᏍᎬᎢ. "ᏁᏗ ᏩᏗ ᏗᎬᏟᎶᏍᏙᏗ ᎢᎦ ᎾᏍᎩ ᎨᎶ ᏚᏫᏘᏅ ᎾᏍᎩ ᏧᎾᏓᏱᎵᏓᏍᏗ ᎾᎿ ᏩᏥᏂ ᎠᏰᎵ ᏗᎧᎾᏩᏛᏍᏗ ᎨᏒᎢ." ---  ᎤᏛᏅ Ꮎ ᏗᎬᏙᏍᎩ ᎠᎴ ᏩᏗ ᎤᎾᏁᎸᏔᏁ ᎾᎿ ᏩᏥᏂ ᎠᏰᎵ ᎤᎲ ᏗᎧᎾᏩᏛᏍᏗ ᎤᏅᏙᏗ ᎾᏍᎩ ᎤᏚᎢᏍᏔᏅ ᎤᎵᏍᎪᎸᏙᏗ ᏣᎳᎩ ᎠᏰᎵ ᎤᏩᏌ ᎤᎴᏗ ᎾᏍᎩ ᎤᏕᎵᎬ ᏱᏄᏛᏔᎾ. ---  "ᏁᏗ ᏩᏗ ᎾᏍᎩ ᎠᏎ ᏌᏊ ᏂᎪᎯᎸ ᎤᏂᏃᎲᏗ ᎾᏍᎩᎾ ᏂᎦᏓ ᎠᏂᏣᎳᎩ ᎨᏥᏃᎮᏍᎬᎢ," ᎤᏛᏅ ᏥᏛᎠᏯ. ᏥᎸᏩᏍᎪ ᎾᏍᎩ ᎢᏳᏍᏗ ᎤᏬᎯᏳᏒ ᎠᎴ ᏚᎳᏏᏛᎢ." ---  ᎤᏛᏅᏃ ᎾᏍᎩ ᎤᏍᏆᏂᎪᏗ ᏄᎵᏍᏓᏁᎲ ᎾᎿ ᎪᎱᏍᏗ ᎤᏂᏍᎦᏅᏨ ᎠᏁᏯᏔᎯ ᎠᏛᎩᏍᎬ ᏓᎪᎵᏰᏍᎬ ᎤᎪᏛ ᎤᏅᏗ ᎢᏳᎵᏍᏙᏗ ᎤᏚᎵᏍᎬ ᎤᏪᏘ ᏗᏐᏴ ᎪᏪᎵ ᏚᏂᎾᎥ ᏓᎪᎵᏰᏍᎬ ᏚᎸᏫᏍᏓᏁᎵ ᎠᎭᏂ. Ꮭ ᏳᏬᎯᏤ ᏚᏩᏛᎲ ᎤᏩᏌ ᏚᎾᏙᎥ ᏕᎪᏪᎸᎢ. ---  "ᎢᎦ ᎤᏍᏆᏂᎪᏗ ᏂᎦᎥ ᎣᎩᏠᏯ, ᎣᏍᏓ ᏱᎩ ᎠᎴ Ꮭ ᎣᏍᏓ, ᏝᏃ ᏱᏥᎦᏔᎭ ᎢᏳᏍᏗ ᏂᏗᎦᎵᏍᏙᏗᏍᎬ ᎠᏁᏙᎲ ᎠᎭᏂ, ᎢᎦᏓᏃ ᎠᏂᎦᏔᎯ, ᎢᎦ ᏧᎾᏓᎴᏅᏓ ᏚᎾᏙᎥ ᏕᎪᏪᎵ ᎠᎴ ᎢᎦ ᎤᏍᏆᏂᎪᏗᏳ ᎾᏍᎩ ᏂᏧᎵᏍᏔᏅᏍᏔᏅᎢ.

--- ---
ᏣᎳᎩ ᎠᏥᎳ ᏗᏅᏝᏗᏍᎩ ᏗᏓᏘᏂᏙᎯ ᏄᎬᏫᏳᏒ ᎤᏚᎵ ᎤᏂᎪᏛ ᎬᏩᏍᏕᎵᏍᎩ
05/05/2010 07:05 AM
ᏓᎵᏆ, ᎣᎦᎵᎰᎻ.--- ᏧᎧᏲᏛ ᎠᎴ ᏗᎦᏃᎴᏍᎩ ᏃᏊ ᏥᎩ ᎤᎪᏛ ᏃᏊ ᎦᎾᏰ Ꭼ ᏧᎴᏃᏍᏗ,ᎠᎴ ᎾᏍᎩ ᎤᎾᏟᎢᎶᎮ ᏗᏅᏝᏗᏍᎩ ᎤᎾᎦᏎᏍᏗᏕᎦ ᎾᏍᎩ ᏣᎳᎩ ᎠᏰᎵ ᎦᏓ ᏓᎮ ᏧᎾᎦᏎᏍᏙᏗ ᎾᏍᎩ ᏕᎦᎵᎬᎢ. ---  ᎠᏎᏍᎩᏂ, ᏣᎳᎩ ᎠᏰᎵ ᎦᏓ ᏓᎲ ᏧᎾᎦᏎᏍᏗ ᎤᎾᏓᏡᎬ ᏗᏘᏁᎦ ᏕᏫ ᎠᏫᏓᏯᎢ ᎤᏛᏅ ᏍᏓᏱ ᏂᎦᏓ ᏂᎪᎯᎸ ᏧᏂᎸᏫᏍᏓᏁᏗ ᎬᎩᏍᏕᎵᏍᎩ ᎾᏍᎩ ᎤᏩᏌ ᏂᎪᎯᎸ ᎠᏥᎾᏢᎢ. ᏐᏁᎳ ᎢᏯᏂ ᎠᏂᏐᎢ Ꮭ ᏂᎪᎯᎸ ᏱᏗᎨᏥᎾᏝᎣᎢ ᏴᏓᎭ ᎾᏍᎩ ᏱᏗᎦᎵᎦ ᎠᎴ ᎨᎦᏈᏴᎡᎲ ᎾᎿ ᏩᏥᏂ ᏧᎾᎦᏎᏍᏗ ᎤᏂᏴᏍᏗ ᏗᏓᎴᎲᏍᎪᎢ. ---  ᎠᏫᏓᏱᎢ ᏚᏬᏎᎸ ᏓᏘᏁᎲᎢ, ᎾᎿ ᏗᏓᎴᎲᏍᎪ ᎠᏂᎳᏍᏓᏢ ᏄᏍᏛᏊ ᎤᏂᏲᎯ ᎤᎾᏙᏢᏒ, ᏙᎯᏳ ᎤᏚᎵᏓ ᏗᎨᏥᎾᏢᏗ ᏂᎪᎯᎸ ᎾᏗᎦᎵᏍᏙᏗ ᏂᎦᎥ ᎤᎾᏅᏛ ᎢᏳᎾᏛᏗ ᏱᏗᎦᎵᎦ ᎠᎴ ᎢᎦ ᎠᏂᎦᏟᏯ ᎨᏒᎢ ᎤᎾᎵᏏᏅᏙᏗ ᏣᎳᎩ ᎠᏰᎵ ᎦᏓ ᏚᎲᎢ. ---  ᎾᏍᎩ ᎢᎬᏱ ᎤᎾᏙᏢᏅ ᎯᎠ ᎤᎾᎦᏎᏍᏗ ᎧᎦᎵ ᏧᏁᎵᏁ, ᏔᎵ ᏯᎦᏴᎵ ᎤᏕᏘᏴᏌᏗᏒ, ᎾᎿ ᏧᏁᎳ ᎠᏂᏣᎳᎩ ᎠᏂᏍᎦᏯ ᏚᏂᏍᏆᏛ ᏓᎾᏕᎶᏆᏍᎬ ᎾᏍᎩ ᎦᎵᎬ ᏗᏅᏝᏗᏍᎩ ᏧᎾᏕᎶᏆᏍᏗ ᎨᏥᏏᎾᎲᏍᏔᏅ ᎾᎿ Ada, ᎣᎸᎵᎰᎻ. ᎾᎯᏳᏃ ᏂᏓᎬᏩᎴᏅᏓ, ᎯᎠ ᎣᎦᎵᎪᏒ ᏚᏅᏝᏗ ᏯᏛᎾ ᏌᏊ ᎢᏯᎦᏴᎵ ᏕᎦᎵᎬ, ᎾᎿ ᏅᎩᏧᏈ ᎦᎵᏉᎩ ᏧᏓᎴᏅᏓ ᏚᏙᏢᏒ ᎾᎿ ᏣᎳᎩ ᎠᏰᎵ ᏓᏍᏗᏅᏅ ᎭᏫᏓᏗᏝ. ---  "ᎦᎵᏆᏍᎪ ᎯᏍᎩ percent ᎯᎠ ᏕᎦᎵᎬ ᎾᏍᎩ ᏣᎳᎩ ᏩᏥᏂ ᏚᎲ ᎦᏙ ᎨᏒ, ᎾᏍᎩᏍᏊ ᎯᏍᎩᏦᏁ percent ᎾᏍᎩ ᎾᎥ ᎾᎿ ᎪᏂᎳᏍᏓᏢ ᏓᏍᏗᏅᏅ ᎨᏒ," ᎠᏫᏓᏯᎢ ᎤᏛᏅᎢ. ---  ᎤᏛᏅᏃ ᎾᏍᎩ ᏔᎵ ᏯᎦᏴᎵ ᏐᏁᎳ ᎤᏕᏘᏴᏌᏗᏒ ᎦᎵᎬ ᏗᎾᏟᎯ ᎤᎾᎵᏍᏕᎸᎲ ᏓᏅᏝᏗᏍᎬ ᎯᎦᏍᎪ ᎢᎦ ᎢᎾᎨ ᏕᎦᎵᎬ ᎤᏣᏘᏂ ᎠᏂᎳᏍᏓᏢ ᏚᏂᎲ ᎭᏫᎾᏗᏢ ᏗᏍᏗᏅᏅ ᎾᎿ ᎣᎦᎵᎰᎻ, ᎾᏍᎩᏁᏍᏊ ᏐᏁᎳ ᏗᏐᎢ ᏗᏍᎦᏚᎩ. ---  ᎯᎢᏃ ᏭᏝᏅ ᎾᏍᎩ ᎤᏚᎵᏍᎬ ᎤᎪᏩᏛᏗ Ꮎ ᎠᏂᎳᏍᏓᏢ ᏧᎾᏢᏗ ᎯᎠ ᎠᏂᏐᎢ ᏐᏁᎳ ᎢᏯᏂ ᏗᎾᏟᎯ ᏕᎦᎵᎬᎢ ᎾᏗᎦᎵᏍᏙᏗ Ꮭ ᏳᏚᎵᏍᎪ ᏧᏲᎱᏎᏗ ᎤᏣᏘᏂ ᎢᎸᏢ ᎤᏂᏩᏛᏗ ᏂᎪᎯᎸ ᏗᎬᏩᏂᎸᏫᏍᏓᏁᏗ ᎨᏒᎢ ᎾᏍᎩᏃ ᏱᏄᎵᏍᏔᏂ ᎠᏎ ᎠᏂᏤ ᏂᎦᏓ ᏚᏏᎾᎲᏍᏙᏗ ᏱᎩ. ---  "ᎡᎵᏃ ᏍᏓᏱ ᏂᎬᏂᏏᏍᎬ ᎾᎿ ᏱᏓᏏᎾᎲᏍᏔ ᎠᏂᏍᎦᏯ ᎾᏍᎩ ᏩᏥᏂ ᎤᏬᏢᏒ ᎾᏍᎩᎾ ᎢᏳᏍᏗ ᏧᎾᏕᎶᏆᏍᏗ ᎠᎴ ᎾᏍᎩᎾ ᎨᎪᎵᏍᏙᏗ ᏱᏄᎵᏍᏔᏂ ᎾᏍᎩ ᏗᏅᏢᏗᏍᎩ, ᎾᏍᎩᎾ Ꮭ ᏙᎯᏳ ᏳᏚᎵᏙ ᏂᏓᏕᏘᏴᎯᏒ ᏄᎾᏓᎴ ᏗᏏᎾᎲᏍᏙᏗᎢ ᎾᏗᎦᎵᏍᏙᏗ ᏭᏂᏓᏆᏍᎪᎢ ᏭᏂᏲᏎᏲ ᎤᎵᏍᎨᏗ ᎨᏒᎢ," ᎤᏛᏅᎢ. ---  ᎠᏫᏓᏯᎢ ᎤᏛᏅ ᎾᎿ ᏔᎵ ᏯᎦᏴᎵ ᏐᏁᎳ ᏧᏕᏘᏴᏆᏗᏒ ᎾᏍᎩ ᎯᎠ ᎢᏴᏓᎭ ᏧᏂᎸᏫᏍᏓᏁᎯ ᎤᏩᏛᎲ ᏍᏓᏱᏳ ᎨᏒ ᎾᏍᎩᏊ ᎢᎦ ᎤᎾᎵᏍᏕᎸᏙᏗ ᎤᏴᏟ, ᎤᏬᏕᏫᏛᎢ. ᎤᏛᏅ, "ᎧᎵ ᎬᏩᎾᎵᏍᏕᎸᏙᏗ ᏏᏓᏁᎸ, ᎾᎿ ᏗᏅᏝᏗᏍᎩ ᏚᏂᎸᏫᏍᏓᏁᎸ ᏝᎦ ᏃᏊ Ꮩ ᎠᏁᏙᎰ" ᎾᏍᎩᏃ ᎯᎠ ᎠᏂᎳᏍᏓᏢ ᎤᏙᏢᏅ ᏗᎬᏩᏂᎸᏫᏍᏓᏁᏗ ᎨᏒ Ꮎ ᎠᏂᏣᎳᎩ ᏂᏧᎵᏍᏔᏅᏍᏔᏅ ᎠᏰᏟ. ---  ᎠᏎᏍᎩᏂ, ᎾᏍᎩ ᎤᏂᏍᏚᎢᏒ ᏗᎦᎸᏫᏍᏓᏁᏗ ᎤᏂᏍᏚᏅ ᎧᏬᏂ ᎢᎬᏱ ᎠᏕᎳ ᏚᎾᏨᏁᎴ. ᎠᏂᎳᏍᏓᏢ ᎠᎾᏓᏅᏖᎵᏙ ᎤᎾᏛᏅ ᎡᎵᏊ ᏯᏓᎴᎾ, ᎠᏎᏍᎩᏂ ᎤᎵᏍᏆᏛᏊ ᎢᏳᏍᏗ ᎠᏂᏍᎬᏘ ᎠᎴ ᎢᎬᏱ ᏕᎭᎷᏱ. ---  "ᎢᎩᎲ ᏗᎦᎸᏫᏍᏓᏁᏗ, ᏂᎪᎯᎸ ᏕᎩᎸᏫᏍᏓᏁᎰ ᎪᎳ ᎨᏒ ᎢᎪᎯᏓ ᎠᎴ ᎪᎨᏯ ᎢᏍᏓ, ᎠᏎᏍᎩᏂ ᎯᎠ ᏧᏕᏘᏴᏌᏓ ᎢᎦ ᏙᎢ. ᎾᏍᎩᏃ Ꮎ ᏏᎦ ᏗᎦᎸᏫᏍᏓᏁᏗ ᏧᎵᏍᏚᎢᏒ ᎾᎿ ᎨᎦᏈᏴᎡᎰ ᏔᎵ ᎠᎴ ᏦᎢ ᎢᎦ ᏒᎾᏙᏓᏆᏍᏗ ᎨᏒᎢ, ᏝᏃ ᎾᏍᎩᏯ ᏱᎨᏐ ᎾᏍᎩ ᎨᎦᏈᏴᎡᏗ ᎧᎵ ᏱᏚᏂᎸᏫᏍᏓᏁᎯ," ᎠᏗᏍᎬ ᏗᎬᏝᏗᏍᎩ Isaac Merchant. "ᎠᏎᏃ ᏃᏣᏛᏁᎰ ᎣᎩᎲ ᎣᏨᏗᏍᎪ, ᏙᏤᏠᎰ ᏙᎦᏓᏘᎾᎥᎢ. ᏂᎦᏓ ᎣᏣᎵᎮᎵᎪ ᎣᏤᎸ ᏣᎳᎩ ᎠᏰᎵ, ᎠᎴ ᏙᏓᏲᎩᎸᏫᏍᏓᏁᎵ ᎾᏍᎩᏊ ᎢᏲᎦᏛᏁᏗ ᏂᎦᎵᏍᏓ." ---  ᎠᏫᏓᏯᎢ ᎤᏛᏅ ᎤᏚᎵᏍᎬ ᎤᎪᏩᏛᏗ ᏗᏅᏝᏗᏍᎩ ᏗᎨᏥᏁᏢᏗ ᏅᏗᎦᎵᏍᏙᏗ ᎪᎯᏓ ᏚᏂᎸᏫᏍᏓᏁᎰ, ᎠᎴ Ꮭ ᎤᏣᏘᏂ ᏱᎾᎾᎵᏍᏗᏍᎪ ᎠᏕᎳ ᎣᏂ ᎬᏩᏂᏙᏗ ᎨᏒᎢ. ᏃᏊᏃ ᎢᎾᎨ ᏕᎦᎵᎬ ᏳᏟᎢᎶᏝ, ᏗᏅᏝᏗᏍᎩ ᎾᏍᎩ ᏂᎪᎯᎸ ᎤᎾᏛᏓᏍᏓ ᏧᎾᏟᏃᎮᏗ ᎢᎸᏢ ᏯᎴᎾ ᎢᎾᎨ ᎦᎵᎬᎢ. ᎠᏎᏃ ᎾᏍᎩ ᏂᎨᏒᎾ ᏱᎩ Ꮭ ᏱᏗᎨᏥᎾᏝᎣᎢ. ---  "……ᎢᏳᏃ ᏱᏚᎾᏓᏂᎳ ᎠᏎ ᏧᏂᎸᏫᏍᏓᏁᏗ ᎠᎴ Ꮭ ᏱᎨᎦᏈᏴᎡᎰᎢ. ᎢᏳᏃ ᏂᏗᎦᎵᎬᎾ ᏱᎩ ᎢᎾᎨ, Ꮭ ᏱᏙᎩᎸᏫᏍᏓᏁᎰ ᎠᎴ Ꮭ ᏱᎨᎦᏈᏴᎡᎰᎢ," ᎤᏛᏅᎢ. ---  ᎠᏫᏓᏯᎢ ᎾᏍᏊ ᎯᎠ ᏄᏪᏒ ᎾᏍᎩ ᎬᏩᏍᏕᎵᏍᎩ ᎤᎪᏛ ᎠᏂᎦᏘᏗᏍᎪ ᎨᎦᏈᏴᎡᏗ ᏧᏁᎳ ᎠᎴ ᏍᎪᎯ ᎢᏳᎾᏙᏓᏆᏍᏗ ᎢᎪᎯᏓ ᎩᎳ ᏩᏥᏂ ᏕᎦᏅᏍᎪ ᎠᏕᎳ ᏗᏎᎯᏍᏓ, ᎠᎴ ᏴᏓᎭ ᏔᎵ ᎠᎴ ᏦᎢ ᎢᎦ ᎠᏕᎳ ᏗᏎᎯᏍᏓ ᏓᏂᏁᏍᎪ ᎾᏍᎩ ᎢᎦ ᎣᏂ ᎠᎾᎢᏐᎢ. ---  "…… ᏬᎬᎬᏛᏃ ᏙᏥᏁᏍᎬ ᎣᎦᏈᏴᎡᎭ ᏔᎵ ᎢᏳᎾᏙᏓᏆᏍᏗ ᎢᏳᏓᎵ ᎣᎨᏙᎸ ᏱᎩ ᎠᎴ Ꮭ ᎾᏗᎦᎵᏍᏙᏗ ᏙᏣᏓᏅᏁᎰ ᏗᎪᏪᎳ ᎠᏎᎯᎭ ᏄᏍᏛ ᏃᎦᏛᏁᎸᎢ," ᎤᏛᏅᎢ. "…. ---  ᎯᎢᎾ ᎠᏂᏍᎦᏯ ᎤᎾᏚᎵᏍᎪ ᎤᎪᏛ ᎠᎴ ᏗᎨᏥᎾᏢᏗ ᎾᎿ ᏣᎳᎩ ᎠᏰᎵ ᎤᎾᎵᎮᎵᏍᏗ ᎤᏠᏯ ᎠᏂᏐᎢ ᎨᎦᏈᏴᎡᎲᎢ ᎾᏗᎦᎵᏍᏙᏗ ᎠᏂᎦᏘᏯ ᎠᎴ ᏔᎵ ᎾᏕᏘᏯ ᎬᏩᎾᎴᏅᏓ." ---  ᏂᎬᏩᏍᏛ ᎣᏍᏓ ᎢᏳᏅᎾᏕᎦ ᏗᎫᎪᏔᏂᏙᎯ Pat Gwin ᎤᏛᏅ ᎾᏗᎦᎵᏍᏙᏗ ᏗᎦᎾᏈᏗ ᎯᎠ ᎠᏂᏍᎦᏯ ᏝᏃ ᎠᏕᎳ ᎡᎵ ᏱᏂᎦ ᏯᎭ.. ---  "ᏃᏊᏃ ᎨᏒ, ᏙᎯᏳ ᎡᏍᎪᎯ ᎠᏕᎳ ᏓᎲ ᏎᎦᏨ ᎨᏐ ᏌᏊ ᏴᏫ ᎠᏈᏴᎡᏙᏗ. ᎾᏍᎩᏃ ᏩᏥᏂ ᏙᏗᎦᎶᏍᎪ ᎯᎠ ᎠᏕᎳ ᎠᎴ Ꮭ ᎠᏯ ᎣᎩᏁᎢᏍᏗ ᏱᎩ. ᎠᎾᎵᏍᎪᎸᏗᏍᎬ ᎾᏍᎩ ᎠᎾᎦᏎᏍᏗᏍᎪ ᎠᎴ ᎢᎦ ᎨᏒᎢ," ᎠᏗᏍᎬ Gwin. "ᎠᏯᏃ ᎣᎩᎭ ᎢᎦᏘᎭ ᏲᎬᏁᎸᏍᏗ ᎾᏍᎩ ᎤᎾᏙᏗ ᎨᏒ ᏩᏥᏂ ᎤᎵᏍᎪᎸᏛᎢ." ---  ᎤᏛᏅᏃ ᎠᏟᎢᎵᏒᎢ, ᎯᎢᎾ ᎤᎾᏙᏢᎯ ᎤᏚᎩ ᎤᏅᎭ ᎤᏓᏁᏟᏴᏍᏗ ᎾᏍᎩ ᎤᏂᎲ ᏃᏊ ᎾᏍᎩ ᏅᏓᎴ ᏧᏃᏍᏗ ᎤᏣᏘᏂ ᎬᏩᏅᏔᏂᏓᏍᏗ ᎨᏒᎢ ᎠᎴ ᎤᎪᏛᎢ.

--- ---
Camp ᏣᎳᎩ ᏗᎧᎵᏏᏐᏗ ᏗᏂᎾᎢ
04/16/2010 07:00 AM
ᏓᎵᏆ, ᎣᎦᎵᎰᎻ.-- ᏚᎵᏒᏍᏔᏅ ᎯᎠ ᏣᎳᎩ camp ᏔᎵ ᏯᎦᏴᎵ ᏍᎪᎯ ᎤᏕᏘᏴᏌᏗᏒ ᎾᏍᎩ ᏗᏒᏍᏔᏅ ᎯᎠ ᎫᏰᏉᏂ ᏁᎳᏚᏏᏁ ᎠᏓᎴᏂᏍᎩ ᏔᎵᏍᎪᏦᎢᏁ ᎢᎪᎯᏓ, ᎠᎴ ᏗᎧᎵᏏᏐᏗ ᏕᎦᎾ ᏣᎳᎩ ᎠᏰᎵ ᏗᎦᏁᏍᏗ ᎠᎴ ᏓᏏᎳᏑᏫᏒ ᏣᎳᎩ ᎠᏰᎵ ᏗᎬᎧᎵᏏᏐᏗ. ---  Camp ᏣᎳᎩ ᎾᏍᎩ ᎠᏎᏊᎢ Arts Institute ᎠᎴ STEM (science, technology, engineering ᎠᎴ ᏗᏎᏍᏗ) Academy ᏂᎦᏓ ᏗᎵᏍᏔᏅᎢ ᎾᏍᎩ ᏌᏊ camp. ---  ᏂᎬᏅᏃ ᏗᎧᎵᏏᏐᏗ ᎪᏪᎸ, Ꮎ camp ᎤᏂᎩᏍᏗᏗᏒ ᏣᎳᎩ ᎠᏰᎵ ᎠᏕᎶᏊᏍᏗ ᏧᏂᎸᏫᏍᏓᏁᎯ ᎠᎴ ᎤᎾᏅᏓᏗᏏᏐᏗ ᏂᏗᎦᏛᏁᎸᏍᏔᏅ ᎠᎴ ᏧᎾᏕᎶᏆᏍᏗ ᎨᏒ ᎤᏂᎦᏙᎲᎯᏍᏗᎢ ᏣᎳᎩ ᎠᏰᎵ ᏗᎾᏕᎶᏆᏍᎩ. ---  ᎯᎠ ᏧᏕᏘᏴᏌᏓ, 175 ᎢᏯᏂ ᎠᏰᏟ ᎠᎴ ᎦᎸᎳᏗ ᏗᏂᏂᏙᎯ ᏗᎾᏕᎶᏆᏍᎩ, ᎠᏂᏴᎯᎲ ᏑᏓᎵᏁ ᎾᎠᎩ ᏔᎳᏚᏏᏁ ᏗᏂᏂᏙᎯ ᎢᏍᏗ, ᎾᏍᎩ ᏙᏛᎾᏑᏰᏏ. ᏔᎵ ᏯᎦᏴᎵ ᏐᏁᎳ ᏥᎨᏒ, ᎾᎿ 297 ᏗᎾᏕᎶᏆᏍᎩ ᏚᏂᏯᏅᎲᎢ. ᎠᏎᏍᎩᏂ, ᎾᏍᎩ ᎤᎾᏧᏊᏍᏗ ᎨᏒ ᏧᏔᎾ ᏂᏚᎵᏍᏔᏅ ᏕᎧᏅᏑᎸ ᏓᏂᏯᎥᎢ ᏦᏍᎪ ᎯᏍᎩ ᎡᎵᏊ ᏯᏂᎢ ᎨᏒ ᏌᏊ ᎧᏅᏑᎸᎢ, ᎠᏗᏍᎬ ᏣᎳᎩ ᎠᏰᎵ ᏗᏘᏂᏙᎯ fine Arts Bill Andoe. ---  “ᎯᎠ ᎠᏜᏅᏓᏗᎠ ᎾᏍᎩ ᎤᏍᏗᎯᎨ ᎤᏂᏴᏍᏗ ᏌᏊ ᎧᏅᏑᎸᎢ, ᎾᏍᎩ ᏗᎾᏕᏲᎲᏍᎩ ᎾᏍᎩ ᎠᏂᏰᎸᏍᎪᎢ,” ᎠᏗᏍᎬᎢ. “ ᏑᏓᎴ ᏕᎧᏅᏑᎸ ᎣᎦᏚᎵᏍᎪ ᏕᏓᎴ ᏍᏗᎩᏓ. ᏙᎯᏳ ᎣᎦᏚᎵ ᏗᎾᏕᎶᏆᏍᎩ ᏄᏟᏍᏛᏊ ᏧᏂᎧᎵᏏᏐᏗ ᎤᏂᏴᏍᏙᏗ ᎾᏗᎦᎵᏍᏙᏗ ᎠᏓᎴᏅᎲ ᎤᏟᏍᏗ ᏛᏂᎧᎵᏥ.” ---  ᎯᎠ camp ᎤᏍᏆᎵᏗ ᎤᏓᏁᏟᏴᏌ. 2009 ᏥᎨᏒ, Ꮎ camp ᏧᏍᏆᎸᎲ Ꮎ Salvation Army Camp Heart O’ the Hills ᎾᏍᎩ ᏪᎵᏂ, ᎣᎦᎵᎰᎻ., ᎠᏎᎩᏂ ᎯᎠ ᏧᏕᏘᏴᏌᏓ ᎾᏍᎩ ᏏᏉᏲ ᏧᎾᏕᎶᏆᏍᏗ ᎨᏎᏍᏗ ᏓᎵᏆ. ---  “ᎢᎦ ᎣᏍᏓ ᎠᎴ ᎤᏬᎸᏓ ᎨᏒ Ꮎ ᏪᎵᏂᎢ, ᎠᏎᏃ ᎤᎪᏛ ᏚᎵᎬᏩᏝᏅ,” ᎠᏗᏍᎬ Andoe. “ᎢᎦᏓᏊᏅ ᎯᎠ ᏂᎦᏓ ᏓᎵᎬᏩᏢᏍᎬᎢ ᎯᎠ ᎦᏁᏟᏴᏓ ᎨᏒ ᎾᎿ ᎤᏍᏆᎸᏗᎢ ᎯᎠ ᏧᏕᏘᏴᏌᏓ. ᎾᏍᎩᏃ ᏌᏊ ᎦᎶᎯᏍᏗ ᏳᎵᏍᏚᏂ ᏐᎢ ᎠᎵᏍᏚᎢᏍᎪᎢ.” ---  ᎯᎢᎾ ᏥᏛᏍᏆᎸᎢ ᎾᏍᎩ ᏣᎳᎩ Camp ᎾᎿ ᏏᏉᏲ ᎠᏝᏅᏓᏗᎠ ᏗᎾᏕᏲᎲᏍᎩ ᎠᎴ ᏗᎾᏕᎶᏆᏍᎩ ᎤᎪᏛ ᎠᏟᏅᏓᏗᏍᎬ ᎤᎪᏛ ᎤᏂᎪᎵᏰᏗ ᎠᎴ ᎤᏁᏓᏍᏗ ᎤᏂᏍᏆᏂᎪᏒᏅᏗᎢ, ᎤᏛᏅᎢ. ---  “ᎤᎪᏓ ᏓᏜᏅᏓᏗᎠ ᎾᏍᎩ ᎯᎠ lab space ᎠᎴ ᎣᎦᏎᏍᏛ ᎾᎿ ᎣᎩᏍᏆᎸᎡᏗᎢ ᎠᎴ ᎾᎥ ᏣᎳᎩ ᎠᏰᎵ ᎣᎩᏍᏕᎵᎭ ᎠᎴ ᏓᏢᏅᏓᏕᏫᏍᎩᎢ,” ᎠᏗᏍᎬ Andoe. “ ᎠᎴ ᎡᎵᏊ ᏐᎢ ᏩᏕᏘᏴᎲ ᏐᎢ ᎢᎸᏢ ᏲᎩᏍᏆᎸᏏ. Ꮭ ᏲᎦᏅᏓ ᎨᎳᏊ ᎨᏒᎢ.” ᎤᏛᏅ Daniel Faddis, ᏣᎳᎩ ᎠᏰᎵ ᏗᎾᏕᎶᏆᏍᎩ ᎤᎾᏙᏯᏅᎯᏛ ᎤᎦᏎᏍᏗ, ᎤᏛᏅ ᏏᏉᏲ ᎾᏍᎩᏍᏊ ᏛᎵᏊ ᎤᎪᏛ ᏗᎬᏩᏛᏅᎢᏍᏩᏙᏗ ᎾᏍᎩ ᎯᎠ ᎢᏳᏍᏗᏓᏂ ᎤᎾᏕᎶᏆᎥᎲᏍᏗᎢ. ---  “ᎨᎵᏍᎬ ᏏᏉᏲ ᎤᎪᏛ ᎬᏩᏲᎯᏍᏗ ᎤᏜᏅᏓᏗᏍᏗ ᎾᏍᎩ ᎡᎶᎯ ᎠᎴ ᎦᎸᎶ ᏄᏍᏗᏓᏅ ᎬᏩᎾᎦᏎᏍᏙᏗ ᎤᎾᏕᎶᏆᏍᏗ ᎯᎠ ᏧᏕᏘᏴᏌᏗ,” ᎠᏗᏍᎬᎢ. “ᏙᎯᏳᏃ science lab ᎣᎪᏢᎭ ᎾᏍᎩ ᎤᎪᏛ ᏦᎩᎸᏫᏍᏓᏁᏗ ᎣᎩᎠᎵᏰᎥᏅᎲᏍᏗᎢ ᎠᎴ ᎣᎦᏕᎶᏆᏍᏗᎢ.” ---  ᎾᏍᎩ camp ᏓᏲᏨᏔᏂ ᏧᎾᏕᎶᏆᏍᏗ ᏧᏂᏒᏍᏗᎢ ᎠᎴ ᏣᏂᏯᎢ ᎾᏍᎩ ᎠᏂᏯᎡᏍᏗ. ---  “ ᏙᎯᏳ ᎣᏣᏁᎶᏗᏍᎪ ᏂᎦᏓ ᏦᏣᏁᎶᏙᏗᎢ ᎾᎿ ᎣᎩᏕᏯᏍᏙᏗᎢ,” ᎠᏗᏍᎬ Andoe. ---  ᎾᏍᎩ camp ᎠᏠᏯᏍᏗ ᏂᎪᎯᎸ ᏌᎾᎴ ᏗᏠᎯᏍᏗ Ꮎ ᎠᏂᏯᎢ, ᏗᏠᎯᏍᏗ ᏂᎦᏓ ᎾᏍᎩ ᏕᎧᏅᏑᎸᎢ, ᎠᏂᏰᎸ ᎣᏍᏓ ᎤᏂᏍᏆᏂᎪᏒᏗ ᏒᎯᏰᏯᏗᏝ ᎠᎴ ᎤᏔᎾ ᎪᎱᏍᏗ ᎠᎾᏛᏁᎰ ᏳᎵᏏᎾ ᎤᏂᎰ ᏗᎾᏕᏲᎲᏍᎩ ᏗᏂᏲᏓ ᎤᏬᏢᏗ ᎤᏁᏓᏍᏗ. ---  ᎾᏍᎩ ᎯᎠ ᎾᎾᏛᏁᎮᏍᏗ ᏔᎷᏣ ᏓᏃᏢᏍᎬᏍᏗ, ᎤᎾᎵᏍᎩᏍᏗᎢ, ᏧᎾᏟᎶᏍᏔᏅᎲᏍᏗᎢ, digital arts, ᎤᏂᏑᏫᏒᏗᎢ, ᎤᎾᏛᏁᎸᏗᎢ, ᏧᎾᏓᏟᎶᏍᏙᏗᎢ, ᎦᏓᎫᎩ ᏧᏃᏢᏗ, ᏧᏂᏃᎩᏍᏗ, sketching nature, ᏂᏧᎵᏍᏔᏅᏍᏔᏅ ᎠᏂᏣᎳᎩ ᎤᏃᏢᏅᏅ, video, voice lessons, laboratory chemistry, engineering activities, Native approach to Science, ᎳᎷᎩᏍᎩ ᎠᏍᎦᏯ ᎠᎴ ᎠᏁᎯᏯ science ᎾᎿ ᎤᏪᏴ ᎤᎨᏓᎵᏴᎢ. ---  ᏗᎾᏕᎶᏆᏍᎩ ᎡᎵᏊ ᏗᎬᏩᏂᏂᏴᏗ ᎾᎿᎢ www.camp.cherokee.org. ᎾᏍᎩᎾ ᎯᎠ ᎡᎵᏊ ᏫᏗᎦᏅᏗ ᏣᎳᎩ ᎠᏰᎵ Education Services Administration ᎠᎴ ᏫᎦᏅᏗ ᎾᎿ W. W. Keeler Tribal Complex.

--- ---
03/08/2010 07:27 AM
ᏓᎵᏆ, ᎣᎦᎵᎰᎹ.---- ᎾᏍᎩ ᎯᎠ ᎦᏲᏟᎨ ᎤᏂᎲ ᎤᏅᏔᏂᏓᏍᏗ, ᎯᎠ J.D. McCarty ᎠᏰᏟ Norman ᎢᎬᏱᏗᏢ ᏩᏂᎦᏘ ᎠᎾᎢ ᎤᎾᏁᏍᏗ ᎯᎠ Camp ClapHans ᎠᏂᎸᏉᏗᏍᎬ Sammy Jack Clapman ᏥᎨᏒᎢ, ᏣᎳᎩᎯ ᎠᏰᎵ ᎨᎳ. --- Camp ClapHans ᎾᏍᎩ ᎯᎠ ᎠᎬᏱᎯ ᎨᏎᏍᏗ ᎪᎩᏱᎩ ᎤᎾᏓᏍᏗ ᎤᎾᏕᎶᏆᎥᎲᏍᏗᎢ ᎠᎭᏂ ᎣᎦᎵᎰᎻ, McCarty ᎠᏰᏟ ᏄᏂᎬᏩᏳᏌᏕᎦ ᎤᎾᏛᏅᎢ. ᎤᏂᎮᏍᏗ ᏂᎦᏓ ᏥᎾᎾᏛᏁᎰ ᎾᏍᎩ ᎪᎩ CAMP ᏚᏂᏍᏆᎸᎡᎵᏙᎲ ᏯᏛᎾ ᎤᎾᏓᏬᏍᎬᏗ ᎠᎴ ᏐᏈᎵ ᏧᎾᎩᎸᏙᏗᎢ, ᎠᏎᏍᏂ ᏄᏓᎴ ᎨᏎᏍᏗ ᎾᏗᎦᎵᏍᏙᏗ ᎯᎠ Camp ᎾᏍᎩ ᎡᎵᏊ ᏗᏂᏲᏟ ᎬᎾᏁᏓᏍᏗ ᎨᏎᏍᏗ ᏧᏁᎳ ᎾᏊᎴ ᏓᎳᏚ ᎢᏧᎾᏕᏘᏴᏓ ᏩᏍᏗ Ꮎ ᎡᎵᏊ ᎢᎬᏩᎾᏛᏗ ᏂᎨᏒᎾ ᏯᏛᎾ ᏗᏲᎤᏟ ᎠᎴ ᏗᏂᏲᎤᏟ ᎤᎾᏦᏙᏗ ᏧᎾᏦᏗ. --- Uwe von Schamann, J.D. McCarty ᏗᎫᎪᏔᏂᏙᎯ ᎯᎠ ᎠᏂᏱᎵᏙᎲ ᎤᏃᏢᏗ ᎠᎴ ᎯᎠ ᏧᏕᎶᏆᎥᎢ ᏩᎦᎸᎳᏗᏴ ᏧᎾᏕᎶᏆᏍᏗ ᎣᎦᎵᎰᎻ ᏞᎠᎨᏍᏗ ᎠᏴᏕᏍᎦ, ᎤᏛᏅ ᎯᎠ ᎤᎾᏓᏡᎬ ᎤᏂᎭ ᎠᏕᎳ ᏧᎾᏁᏍᏙᏗ ᏔᎵ ᏓᏓᏁᎳ ᏧᎾᏁᏍᏙᏗ ᎾᎿ Norman-based camp ᎯᎠ ᏧᏕᏘᏴᏌᏓ. ᏣᎳᎩᎯ ᎠᏰᎵ ᎠᏛᏅᎢᏍᏗ ᎠᎵᏍᎪᎸᏗ ᏌᏊ ᎠᏓᏁᎸ ᎤᎾᏁᎢᏍᏙᏗ ᎠᏂᎸᏉᏗᏍᎬ ᎯᎠ Claphan, ᎾᏍᎩ ᎯᎠ von Schamann’s ᏧᎾᏁᎶᏅ ᎾᏍᎩ OU, ᎾᏃ ᎠᏂᏥᎦᏌ ᎠᎾᏛᏅᎢᏍᏗ ᏐᎢ ᎠᏓᏁᎸᎢ. --- “ᎦᏗᎠ ᎾᏍᎩ ᏑᏓᎵ ᎢᏯᏅᏓ ᎦᏙ ᏛᏂᏲᏍᏔᏂ ᎾᏍᎩ ᏧᎾᏁᏍᏗᎢ, ᎠᏎᏍᎩᏂ ᏙᎯᏳ ᏂᏓᎦᎵᏍᏔᏂ ᎯᎠ ᏧᏕᏘᏴᏌᏗ. ᎣᎪᎯᏳ, ᏐᎢ ᏩᏕᏘᏴᎲ ᎡᎵᏊ ᏛᎾᎴᏅᎯ ᏒᎾᏙᏓᏆᏍᏗ ᎢᎪᎯᏓ ᏓᏁᏙᎲᎢ. ᎾᎿᏃ ᎣᏤᏙᎭ ᏃᏊ,” ᎤᏛᏅ von Schamann. --- ᎧᏃᎮᏍᎬ ᏚᎸᏫᏍᏓᏁ ᎯᎠ ᎠᏂᏐᎢ ᎠᏂᏅᎳᏍᏓᎸ ᎣᎦᎵᎰᎻ ᎠᏁᎭ ᎾᏍᏊ ᎬᏩᎾᎵᏍᎪᎸᏙᏗ ᏱᎦᎩ ᎾᏍᎩ ᎤᎪᏛ ᏧᎾᏁᏍᏙᏗ ᎠᎴ ᎤᎾᎵᏍᏓᏴᏗ ᎠᎴ Claphan ᏚᏙᎥ ᏧᏃᏍᏙᏗᎢ. ᏃᏊᏍᎩᏂ ᎨᏒ, ᎤᏛᏅ, ᎾᏍᎩ camp ᏧᏓᎴᏅᏓᏊ ᎤᏅᏔᏂᏓᏍᏗ ᎨᏎᏍᏗ ᏃᏊ ᎨᏒᎢ ᎠᎴ ᏧᎾᎵᏍᏓᏴᏗᎢ. --- ᏍᎦᏚᎩ ᎠᎴ ᎨᎾᏕᎾ ᏧᎬᏩᎶᏗ ᏂᎦᎵᏍᏔᏂᏙᎲ ᎠᏓᏅᏖᎸᏗ ᎨᏒ ᎠᏍᎦᏃᎳᏗᎠ ᎠᏕᎳ ᎤᎾᎪᏙᏗ ᏗᏐᎢ ᏧᎾᏁᏍᏙᏗ, ᎤᎾᎵᏍᏓᏴᏗ ᎠᎴ ᎤᎾᏙᏬᏍᏗᎢ. ᏍᎦᏚᎩ ᏧᎬᏩᎶᏗ ᎨᏒ ᎠᏂᎦᎸᏍᎬ ᎢᏴ ᏂᏕᎦᎵᏍᏗᏍᎪ ᎠᏕᎳ ᎤᎪᏗᏗ ᎬᏩᏂᎩᏍᏗ ᎨᏒ ᎾᏍᎩ J. D. McCarty ᎠᏰᏟ ᎤᏛᏅ ᏌᏊ ᎢᏳᏩᎪᏗ, ᎤᏛᏅ von Schamann. --- ᎠᏁᏍᏙᏗ ᏧᎬᏩᎶᏗ ᎤᎵᏌᎳᏓᏂ ᎾᏍᎩ ᏚᏂᏃᏗ ᏔᎵ ᎢᏯᎦᏴᎵ ᏧᏁᎳ ᏧᏕᏘᏴᏌᏗᏒᎢ ᎾᏍᎩ ᎦᏙᎯ ᏧᏂᏲᏍᏔᏅᎢ ᎯᎠ ᎢᏳᎾᏛᏗᎢ. ᎯᎠ camp ᎤᏃᏢᏙᏗ ᏧᎵᎬᏩᎶᏗ ᏅᎩ ᎢᏳᏆᏗᏅᏓ ᏥᎨᏒ ᏃᏊ ᏚᎵᏈᏛᏅ, ᎤᏛᏅᎢ. --- “ᏝᏃ ᏂᎦᏓ camp ᏱᎬᏙᏢᏅ ᏃᏊ ᎨᏒᎢ, ᎠᏎᏍᎩᏂ ᎡᎵᏊ ᏱᏓᎴᎾ,” ᎤᏛᏅᎢ. --- ᎾᏍᎩ McCarty ᎠᏰᏟ ᎾᏍᎩ ᎠᏂᎪᏩᏗ ᎠᏕᎳ ᎤᎾᎪᏗ ᎾᏍᎩ ᏗᎾᏕᎶᏆᏍᎩ ᏗᎬᏩᏂᏍᏕᎸᏙᏗ ᎾᏍᎩ ᏗᏂᏲᎤᏟ ᏗᏂᏲᏟ ᎯᎠ camp ᎪᎩ ᏱᎩ. ᏍᏆᏞᏍᏗ ᏣᏂᏐᏆᎴᎯᎰ ᎠᎴ ᎫᎫ ᏥᏓᏅᏂᎰ ᎢᏳᏍᏗ ᏙᏛᎾᏁᎶᏂ ᎠᏂᏍᎬᏘ ᏑᏓᎵᏁ ᏛᏂᎪᏔᏂ ᎠᏕᎳ ᎾᏍᎩ ᎠᏕᎳ ᎠᏙᏢᏍᎩ ᏧᏂᏍᏕᎸᏙᏗ ᏧᎾᏕᎶᏆᏍᏗᎢ. ᏅᎩ ᎠᏂᏴᏫ ᏧᎾᏓᏡᎩ ᎾᏍᎩ ᎡᎵᏊ ᎬᏩᎾᏖᎳᏗᏍᏗ ᎾᎿ ᎦᎵᏉᎩᏁ ᎠᏍᏆᎵᏍᎬ “Gutter ᎠᎾᎵᏍᎩᏍᎬᎢ” ᎠᎾᎪᏗᏍᎬ ᎠᏕᎳ ᎾᏍᎩ ᏔᎵᏧᏈ ᎢᏕᎸ ᎤᎾᏈᏴᏗ ᎤᎾᏓᏡᎩ ᏅᎩ ᎤᏂᎢ ᎠᎴ ᎯᎦᏍᎪ ᎢᏕᎸ ᎠᏏᏴᏫᎭᎢ. ᎯᎢᎾ ᎠᎾᏈᏱᏍᎩ ᎤᏠᏯᏍᏗ ᎠᎵᏍᏓᏴᏗ ᎠᎴ ᏔᎵ ᎢᏗᎬᏁᎶᏗ. ᎩᎶ ᏳᏚᎵ ᎡᎵᏊ ᎬᏩᏈᏴᏗ ᏌᏊ ᎢᏗᏁᎶᏗᎢ ᎾᎿ ᏍᎪᎯᏧᏈ ᎢᏕᎸᎢ, ᎠᎴ ᎤᎾᏓᏡᎩ ᎬᏩᎾᏈᏴᏗ ᎯᏍᎩᏧᏈ ᎢᏕᎸᎢ. --- Claphan ᎤᏲᎱᏒ ᏔᎵ ᏯᎦᏴᎵ ᏥᎨᏒ ᏅᎦᏍᎪᎯᏍᎩ ᎢᏳᏕᏘᏴᏓ ᎾᏒᎢ. ᎤᏛᏒᏃ ᎾᏍᎩ ᏍᏗᎵᏪᎵ ᎾᎥ ᏓᏫᏍᎦᎵ ᏍᎦᏚᎩ ᎠᎴ ᎤᏁᏒ ᏧᏕᎶᏆᏍᏙᏗ ᏍᏆᎱᏍᏗ ᎠᎾᏴᏖᏍᎩ ᎾᏍᎩ ᏞᎠᎨᏍᏗ ᏗᎾᏁᎶᎲᏍᎩ ᎾᎿ ᏐᏁᎳᏚ ᎢᏍᎪᎯᏧᏈ ᏅᎩ ᎤᏕᏘᏴᏌᏗᏒᎢ. --- ᎯᎠ ᎨᏒᎢ ᏂᎦᏓ-ᎠᎹᏱᏟ ᏗᎦᏘᎴᎦ ᎠᎦᏘᏯ ᎾᏍᎩ OU ᎠᎴ ᏚᏍᏕᎸᎲ ᎾᏍᎩ ᏔᎵ ᎢᏳᏩᎪᏗ ᏩᎦᎸᎳᏗᏴ ᎤᎾᏓᏠᏒ ᎾᎠ ᏐᏁᎳᏚ ᎢᏍᎪᎯᏧᏈ ᎦᎵᏆᏍᎪ ᏅᎩ ᎠᎴ ᎯᏍᎩ ᏚᏕᏘᏴᏌᏗᏒᎢ. ᎯᎢᎾ Cleveland Browns ᎤᏂᏯᏅᎮ ᎯᎠ ᏧᏕᏘᏴᏌᏗᏒᎢ ᏐᏁᎳᏚ ᎢᏍᎪᎯᏧᏈ ᎦᎵᏆᏍᎪᏐᏁᎳ. ᎠᎴ ᎣᏂ ᎢᏴ ᎢᎠᎦᎵᏱᏓ ᎾᎿ San Diego Chargers ᎾᎿ ᏙᎤᏁᎶᏁ ᏗᎦᏘᎴᎦ ᎠᏍᏢᏂᏍᏗᏍᎩ ᏐᏁᎳᏚ ᎢᏍᎪᎯᏧᏈ ᏁᎳᏍᎪ ᎦᎵᏉᎩ ᎤᏕᏘᏴᏌᏗᏒ ᎢᎪᎯᏓ. --- ᏙᏃ ᏄᏛᏁᎳ, ᎣᎦᎵᎰᎻ ᎢᎤᎷᏤᎢ ᎠᎴ ᏍᏆᏞᏍᏗ ᎠᎾᏴᏖᏍᎩ ᎤᎾᏓᏡᎬ ᏗᏘᏂᏙᎯ ᏄᎵᏍᏔᏁ ᎯᎠ ᏧᎾᏕᎶᏆᏍᏗᎢ Midwest City Carl Albert ᎦᎸᎳᏗ ᏧᎾᏕᎶᏆᏍᏗ ᎠᎴ ᏍᏗᎵᏪᎵ. ᎤᏑᎵᎪ ᎠᎴ ᏙᎢ ᏄᏛᏁᎴᎢ ᎾᎿ ᏓᏘᏂᏙᎲᎢ ᎾᏍᎩ ᏐᏁᎳᏚ ᎢᏍᎪᎯᏧᏈ ᏐᏁᎳᏍᎪ ᏐᏁᎳ ᎤᏕᏘᏴᏌᏗᏒᎢ, ᎤᎵᏍᎪᎸᏔᏁ ᎤᏩᏌ ᎾᏍᎩ ᎤᎾᏓᏤᏟᏗ ᏗᎾᏕᎶᏆᏍᎩ ᏧᏪᏲᏗ ᎯᎠ ᏍᏗᎵᏪᎵ. --- ᎠᎴᏅᏗᏍᎬ, ᎾᏍᎩ ᎠᏓᏁᎸᏊ ᎢᎦ ᏙᏛᏃᏍᏔᏂᏒ Claphan, ᎠᏎᏍᎩᏂ von Schamann ᎤᏁᏨᎢ, ᎾᏃ ᎣᏂ ᏚᏙᎥ ᎤᏃᏴᎬ ᎣᏍᏓ ᏄᎵᏍᏓᏁᎸ ᎯᎠ Camp ᏧᏙᏍᏙᏗᎢ. ᎾᏍᎩᏃ ᎤᎾᎵᎪᎯ ᎨᏎ ᎯᎠ OU ᏥᏓᎾᏕᎶᏆᏍᎨᎢ, von Schamann ᎤᏛᏁ ᎤᏩᏌ ᎠᎴ Claphan ᎠᎾᏓᎪᎾᏗᏍᎩ ᎨᏒ ᎾᎿ NFL ᏅᏗᎦᎵᏍᏙᏗ von Schamann ᎠᏴᏖᏍᎬ ᎨᏒ ᎯᎠ ᏗᎾᏁᎶᎲᏍᎩ Miami Dolphins ᎾᏃ Claphan ᎯᎠ ᎨᏒᎢ Chargers. --- “ᎢᎦ ᎣᏍᏓ ᎣᎩᏁᎵᎢ ᎨᏒ, ᎠᎴ ᏂᏙᏍᏓᏁᎶᎲᏍᎬᎾ ᏱᎩ ᎣᎩᎾᎵᎪᏒᎢ, ᎾᎥ ᎣᎩᏁᎵ ᎨᏒᎢ,” ᎤᏛᏅᎢ. --- ᎾᏍᎩ J.D. McCarty ᎠᏰᏟ ᎤᎾᏩᏛᎲᎢ ᏐᏁᎳᏚ ᎢᏍᎪᎯᏧᏈ ᏅᎩᏍᎪ ᏑᏓᎵ ᎤᏕᏘᏴᏌᏗᏒᎢ ᎯᎠ ᎤᏂᏁᏗ ᎣᏍᏓ ᎨᏒ cerebral palsy. ᎾᏍᎩᏃ ᏂᏛᎬᏩᏓᎴᏅᏓ, ᎯᎠ ᏧᏂᏢᎩ ᎤᏓᏃᏌ ᏓᏂᏍᏕᎸᏙᏗᏍᎬ ᎠᏂᏩᏗᏍᎬ ᎦᎵᏆᏍᎪ ᎤᎶᏒᏍᏗ ᏃᏊ ᎢᏳᏓᎴ ᎤᏂᏩᏛᎯ ᎾᏍᎩ ᎡᎵ ᎤᎾᏌ ᎬᏩᎾᎵᏍᏕᎸᏗ ᏂᎨᏒᎾ ᎨᏒ ᎢᎦᏓ ᎠᏂᏲᎤᏢᎢ.

--- ---
ᎦᏙ ᎤᏂᏲᏍᏔᏅ ᎾᏍᎩ ᎠᎼᎯ ᏧᎾᏓᏅᏕᏍᏗ ᎤᏃᏢᏗᎢ
03/01/2010 06:58 AM
ᎠᎼᎯ, ᎣᎦᎳᎰᎹ.--- ᏣᎳᎩᎯ ᎠᏰᎵ ᎠᏰᎸ ᎤᎾᎦᏎᏴᏍᏗᏕᎩ ᏄᏂᎬᏫᏳᎡᏕᎩ ᎾᎯᏳ ᏥᎨᏄ ᎧᎦᎵ. 23 ᎦᏙᎯ ᎤᎾᏍᎪᏎᎢ ᎭᎢ ᎠᎼᎯ ᎠᏰᎸ ᎤᎾᎦᏎᏴᏍᏗᏕᎩ ᎠᏰᏟᎢ ᎾᎿ ᎠᏂᏍᎳᏢᎢ ᏑᏓᎵᏁ ᏧᎾᏓᏅᏕᏍᏗᎢ ᎦᎾᎬᏘᎢ, ᎯᎸᏍᎩ ᎾᏕᏘ ᎾᎾᏁᏟᏗᏍᎬᎢ. ---  “ᎯᎠᏃ ᏭᏓᎪᎾᏛᎢ ᏓᏳᏂᏍᏕᎸᎯ ᏗᎦᏤᎵ ᏧᏂᏢᎩ ᎡᏍᎦᏂ ᎠᏁᎯ,” Melissa Gower, ᎠᏰᎸ ᎤᎾᎦᏎᏴᏍᏗᏕᎩ ᎤᎾᏓᏡᎬ ᏗᏘᏂᏙᎯ, ᎤᏛᏁᎢ. ---  “ᎠᏂᏍᏚᎢᏒᎢ, ᎾᏍᎩᏃ ᎭᎾ ᎠᏓᏁᎸᎢ ᏄᎾᏓᎴ ᏕᏥᎾᏢᏍᎨᏍᏗ ᎠᎴ ᎪᎱᏍᏗ ᎬᏔᏂᏓᏍᏗ. ᏫᏓᏤᏢᎢ ᏗᎬᏎᏍᏙᏗ ᎠᏁᎯ ᎠᎴ ᏗᎦᏤᎵ ᏧᎾᏓᏂᎳ Ꮎ ᏄᎾᏓᎴ ᎠᏂᎳᏍᏓᏢ ᎤᏓᏳᎾᏛᎴᏅᎢ. ᎾᎪᎯᎳ ᏃᏥᎦᏖᏃ ᎪᎯ ᎢᎦ ᏥᏂᎦᎵᏍᏓ.” ---  ᎾᏍᎩᏃ ᏧᎾᏓᏅᏕᏍᏗᎢ ᏄᏍᏗᏓᏅᏃ ᏧᏁᎳ ᏧᎾᏓᏅᏕᏍᏗᎢ ᏗᎦᏍᎩᎶ ᏕᎦᏍᎩᎴᏍᏗ ᎠᎴ ᏬᎯᏍᏗᏴ ᎬᏔᏂᏓᏍᏗ, ᏱᎦᎢ ᏚᎬᏩᏟᏛᎢ ᏫᎬᎶᏒᏍᏔᏅ $500,000, ᎠᎵᏍᎪᏟᏗᏍᎨᏍᏗ ᏴᏫ ᎤᎪᏗ ᎣᏍᏓ ᎤᏂᏰᏟ ᏱᎪᎯᏓ ᎪᏁᏙᎲᎢ ᎭᎾᎢ ᏧᎾᏓᏅᏕᏍᏗᎢ. ---  ᏧᎾᏓᏅᏕᏍᏗᎢᏃ ᏄᏍᏛ ᏧᏄᎪᏔᏅ ᎠᏠᏯᏍᏗᏍᎨᏍᏗ ᏗᎾᎦᎵᏍᎩ ᏗᎿᎩᏍᏗᏍᎩ ᏧᎾᏓᏅᏕᏍᏗ ᎪᏪᎵ ᏓᏍᏆᏂᎪᏛᎢ. ᎥᏰᎸᎢ ᏧᎾᏓᏟᎶᏍᏙᏗ ᎠᎴ ᏗᏓᏴᎳᏗᏍᎩ ᏧᏅᏙᏗ ᏧᎾᏓᏂᎳ. ---  ᏄᏂᎬᏫᏳᏒᎢ ᏄᏂᏪᏒᎢ ᎠᏂᎳᏍᏓᏢᎢ ᏴᏫ ᎡᏍᎦᏂ ᎠᏁᎯ ᎢᏅᎯᏊ ᎠᎾᏂᎩᏍᎬᎢ ᏛᎨᏥᏅᏕᏍᏗ ᎠᎴ ᎣᏍᏓ ᏱᏗᎨᎬᏁᏗ ᏓᏂᏙᎬᎢ. ᏙᏗᎪᏢᏒ ᏣᎳᎩᎯ ᎠᏰᎵ ᎾᎿᎢ ᏓᎵᏆ, ᎫᏐ, ᏜᏱᎪᎢ, ᏌᎷᏂᎨᏴ ᎠᎴ ᏍᏗᎵᏪᎵ. ᏫᏄᏕᏘᏴᎲᎾᏃ, ᎠᏂᎳᏍᏓᏢᎢ ᏄᏂᎬᏫᏳᏒ ᎾᏂᏪᏍᎬᏃ ᎥᏝ ᎥᏍᎩ ᏱᏄᏍᏕᏍᏗ ᏂᎬᏂᏏᏍᎬ ᎤᏚᎩ ᎤᏅᏐ Ꮎ ᎠᎼᎯ ᏧᎾᏓᏅᏕᏍᏗ ᎤᎾᏂᎩᏍᏕᏍᏗ. ---  ᏐᎢ ᏧᎾᏅᏕᏍᏗ ᎠᎴ ᏧᏂᎪᎵᏰᏗ ᏓᏄᎪᏗᎢ ᎤᎾᏁᎩᏍᏗ ᎾᎿᎢ ᏙᏧᏓᏝᎥᎢ. ᎾᏃ ᎦᏙᎯ ᎠᎾᏍᎪᏍᎬᎢ ᎭᎾᎢ ᎠᎼᎯ, ᎧᏃᎩᏍᏗ ᏍᎩᏯᎢ ᎠᎾᏛᎩᏍᎬᎢ ᎡᏍᎦᎯ ᏗᏁᎯ ᏴᏫ,” ᎤᏛᏁᎢ ᏣᎳᎩᎯ ᎠᏰᎵ ᎡᎯ Lavonne Littledave. “ᏙᎯᏳᎯᏯ ᎣᏍᏓ ᏜᎪᏢᏎᏍᏗ ᎠᎭᏂ ᏛᏅᏙᏛᎢ ᏧᏂᎪᎵᏰᏗ ᎠᎴ ᏧᎾᏓᏅᏕᏍᏗ. ᎢᎦ ᎣᏍᏓ ᎠᎩᏰᎸᎭ.” Gower. ᎤᏛᏁᎢ Ꮭ ᏧᎾᏓᏅᏕᏍᏗ ᎤᏩᏌ ᏱᎦᎩ, ᏧᏂᎸᏫᏍᏓᏅᏗ ---  ᎠᎵᏍᎪᏟᎢᎠ, ᏗᎾᏓᏕᎩᏍᎩ ᎠᎴ ᏛᎦᏅᏙᎬ ᏗᎾᏓᏅᎦᎸᏒ, ᎠᎴ ᎠᏂᏔᎵ ᎤᎾᎦᏎᏍᏗ ᎠᎴ ᏗᎾᏓᏅᏕᏍᎩ ᎠᎾᏓᏍᏕᎸᎯᏙᎯ. ---  ᎾᏃ ᎠᎼᎯ ᎠᏰᎸ ᎤᎾᎦᏎᏴᏍᏗᏕᎩ ᎠᏰᏟᎢ ᎠᎵᏍᎪᏟᏗ, ᏧᏂᏢᎩ ᎤᏂᏴᏍᏗ ᏂᎨᎲᎾ ᏅᏬᏗ, ᎠᎴ ᏧᎾᏍᏗ ᏗᏂᎦᏘᏯ, ᎦᎦ ᎤᎾᏓᏁᎩᎡᏗ, ᏅᏬᏘ ᏩᎩᏍᏗ, ᏧᎾᏓᏟᎶᏍᏗ ᎥᏰᎸ, ᏨᎬᏙᎵ ᏧᏂᎪᎵᏰᏗ ᎠᏰᎸ ᏄᏛᎾᏕᎬ, ᎠᎴ ᎤᏣᏘᎾᏗᏜ ᏧᏂᏢᎩ ᏫᏗᎨᏥᎧᎲᏍᎬ ᏗᎪᏪᎸ ᏧᎾᎦᏎᏍᏗ. 2009 ᏥᎨᏒᎢ, ᎠᏰᎸ ᎤᎾᎦᏎᏴᏍᏗᏕᎩ ᎠᏰᏟ ᎤᏙᏢᏒᎢ ᏚᎵᏍᎪᏟᏔᏁ 45,000 ᎢᏯᏂᎢ ᎨᏥᏍᏕᎵᎰᎢ. ᏍᎪᎯ ᎢᏳᏟᎶᏓ ᎦᏓ ᎠᎲᎢ ᎾᎿ ᎤᎾᏓᏁᎳ, ᎾᏍᎩᏃ ᎢᏳᏂᏪᏓ ᏣᎳᎩᎯ ᎠᏰᎵ ᎠᏁᎳ ᎠᎴ ᎠᏂᏐᎢ ᎡᏍᎦᏂ ᎠᏁᎯ ᎠᎾᎵᎢᏗᏍᎬ ᎪᎱᏍᏗ ᎠᎴ ᎠᎹ. ---  ᎥᏍᎩᏃ ᏄᏰᏟᏗ ᎠᎼᎯ ᏥᏚᏙᎠ. ᎠᏁᏟᏔᏅᎯ ᏣᎳᎩ ᏱᏂᎬᏁᎳ ᎠᎼᎯ, “ᎠᎴ ᎤᏃᏢᏅᏗᎢ ᎨᏒᎩ” Gower ᎤᏛᏁᎢ ᏍᎦᏚᎩ 6 ᏣᎳᎩᎯ ᎠᏰᎵ ᏗᎦᎳᏫᎩ Meredith Frailey ᎠᎴ Chris Soap. ᏍᏓᏯ ᏚᏂᎸᏫᏍᏓᏁᎳ ᏓᏂᏍᏕᎵᎲᎢ Ꮎ ᎤᎾᏓᏡᎬᎢ. ---  “(Meredith) ᎠᎴ Chris ᏓᏂᏍᏕᎵᎲ ᎪᎬᏍᎩ ᏍᎦᏚᎩ ᎠᏁᎯ,” ᏝᏃ ᏜᏱᎬ ᎠᎴ ᏓᎵᏆ ᎠᎴ ᏗᏐᎢ ᏧᎾᏓᏅᏕᏍᏗ ᏙᏗᎪᏢᏒᎢ ᏪᏓᏍᏗ ᏱᎦᎩ.” ---  ᏣᎳᎩᎯ ᎠᏰᎵ ᎤᎬᏫᏳᎯ Chad Smith ᎤᏥᏣᏘ ᏳᏪᏓ, ᏭᏓᎪᎾᏛᎢ ᎣᏍᏓ ᎢᎪᎯ ᎨᏒᎩ ᎾᎿ ᏣᎳᎩᎯ ᎠᏰᎵ, ᎠᎴ ᎠᏁᎳ, ᎠᎴ ᎠᏂᏐᎢ ᎠᎹᏰᏟ ᎠᏁᎯ ᎠᏂᏴᏫᏯ. ---  “ᎣᎦᏚᏓᎵ ᏦᏥᏍᎶᏟᏗ ᏦᎦᏤᎵ ᏍᎦᏚᎩ ᏚᏙᏢᏩᏗᏒ, ᎠᎴ ᎠᏂᏏᏓᏁᎸ ᎠᎴ ᎠᏂᏏᏴᏫᎭ, ᎠᎴ ᎤᏁᏉᏍᏗ ᎠᎴ ᏗᎪᏢᎯᏐᏗ ᏦᏥᏰᎸᎢ. ᎯᎠᏃᏅ ᏧᏙᏢᎢ ᏱᎩᏍᏕᎳ ᎥᏍᎩ ᎢᏳᎵᏍᏙᏗᎢ,” ᎤᏛᏁᎢ. “ᏙᎯᏃ ᎠᏁᎯ ᏱᎩ ᏍᎦᏚᎩ ᎠᏁᎳ ᎠᎴ ᎣᏂ ᏗᎾᏛᏍᎩ.

--- ---
ᏣᎳᎩᎯ ᎠᏰᎵ ᎤᏂᏅᏩᏢᏅ ᏃᏊ ᎠᏟᎢᎵᏒᎢ ᎧᏃᎮᏍᎩ
01/28/2010 07:20 AM
ᏓᎵᏆ, ᎣᎦᎵᎰᎻ-- ᏣᎳᎩᎯ ᎠBᎵ ᏧᏂᎸᏫᏍᏓᏁᎯ ᎡᎳᏗ ᏄᏅᏁᎸ ᎾᎿ ᎦᏙ ᎠᏔᎴᏒ ᎤᏂᏅᏩᏢᏅ ᎯᎠ ᎦᎵᏗᏓᏅ ᏧᏓᎴᏅᏗ ᎾᏍᎩ ᎠᏂᏣᎳᎩ ᏄᎾᏛᏁᎵᏙᎸ ᏗᎪᏪᎳᏅ, ᏧᏓᎴᏅᏓ ᎯᎠ ᏳᏍᏗᏓᏂ ᎾᎿ ᎤᏃᎸᏔᏂ ᏔᎵᏍᎪ ᎯᏍᎩᏁ, ᏔᎵ ᏯᎦᏴᎵ ᏍᎪᎯ ᎤᏕᏘᏴᏌᏗᏒ ᎢᎬᏯᏗᏢ W.W. Keeler ᏣᎳᎩᎯ ᎠᏰᎵᎢ. ᎯᎢᎾ ᎦᎵᏗᏓᏅ ᎾᎿ ᏛᎠᏂᏍᏚᎢᏌ ᏁᎳᏚ ᎾᏕᏘᏴᎲᎢ. ---  “ᎠᏂᏴᏫ ᎾᏍᎩ ᏔᎵ ᏯᎦᏴᎵ ᏔᎵᏍᎪ ᏧᏁᎵ ᎾᏕᏘᏴᎲ ᎯᎠ ᎦᎵᏗᏓᏅ ᏛᎠᏂᏍᏚᎢᏌ ᎠᎴ ᎠᏓᏁᎳᏅ ᏛᏂᎪᎯ ᏄᏍᏛ ᏧᏩᎫᏔᏅᏒᎢ. ᎯᎢᎾ ᎤᏍᏆᏂᎪᏗ ᎨᏒ ᎾᏍᎩ ᎯᎠ ᎪᏪᎳᏅ ᎯᎠ ---  ᎤᏩᎫᏗᏗᏒ ᏗᏂᏲᏟ ᏥᏛᎾᏛᏏᏓ ᎤᏅᏔᏂᏓᏍᏗ,” ᎠᏗᏍᎬ ᎤᎬᏫᏳᎯ ᎤᏥᏣᏘ. ---  “ᎠᏂᏴᏫ ᎯᎠ ᏔᎵ ᎢᏯᎦᏴᎵ ᏔᎵᏍᎪ ᏧᏁᎳ ᎤᏕᏘᏴᏌᏗᏒ ᏛᎠᏂᏍᏚᎢᏌ ᎠᎴ ᏧᏂᏁᏍᏗ ᎨᏎᏍᏗ ᏗᏛᏛᎲᏍᎦ ᎨᏒᎢ ‘ ᎢᎩᎯᏯᏍ ᏂᏗᎦᏛᏁᎸᏍᏔᏅ ?” ---  ᎢᎬᏯᏗᏢ ᎠᏁᏙᎯ ᏧᏂᎸᏫᏍᏓᏁᎯ ᎤᎾᏑᏰᏒ ᎾᏍᎩ ᏔᎵ ᏯᎦᏴᎵ ᏔᎵᏍᎪ ᏧᏁᎳ ᎤᏕᏘᏴᏌᏗᏒ ᎤᏂᏍᏚᎢᏍᏗ ᎾᎿ ᎤᎾᎦᏙᏍᏔᎾ ᎯᎠ video ᎾᏍᎩ ᏣᎳᎩ ᎠᏰᎵ ᎤᏃᏢᏁ ᏔᎵ ᏯᎦᏴᎵ ᏦᎢ ᏧᏕᏘᏴᏌᏗᏒᎢ ᎯᎠ ᎠᏛᏛᎲᏍᎩ ᎦᏙ ᎤᏍᏕᏍᏗ ᏔᎵᏍᎪ ᎯᏍᎩ ᎾᏕᏘᏴᎲᎢ. ---  ᎤᏥᏣᏘ ᎤᏛᏅ ᎾᏍᎩ ᎤᎪᎭ ᎾᏍᎩ ᏄᎾᏛᏁᎸ ᏣᎳᎩ ᎠᏰᎵ ᎤᏙᎷᏩᏛᏗ ᎾᏍᎩ ᎠᏂᎳᏍᏓᎸ ᎠᎴ ᎠᏂᏴᏫ, ᏙᎯᏳ ᎯᎠ ᎠᎦᏎᏍᏔᏅ ᎾᏍᎩ ᏄᏍᏕᏍᏗ ᎠᏂᎳᏍᏓᎸ ᎾᎿ ᏁᎳᏚ ᎾᏕᏘᏴᎲᎢ. ---  “ᎢᎸᏍᎩ ᏂᏗᎬ ᎠᎭᏂ ᎧᏅᏑᎸ ᏥᏗᏯᎠ Ꮭ ᏱᏕᏙᎮᏍᏗ ᎾᎿ ᎦᎵᏗᏓᏅ ᎠᏂᏍᏚᎢᏒ, ᎠᏎᏍᎩᏂ ᎢᎸᏍᎩ ᎾᏍᎩ ᎠᏁᏙᎮᏍᏗ,” ᎤᏛᏁᎢ. “ᏗᎾᏓᏘᏂᏙᎯ ᎪᎯ ᎢᎦ ᎾᏍᎩ ᏗᏂᏲᏟ ᏕᎩᎧᎲᎢ……… ᎾᏍᎩ ᎠᏁᏙᎮᏍᏗ ᏁᎳᏚ ᎾᏕᏘᏴᎲ ᎪᎯ ᎢᎦ ᎠᎴᏂᏍᎦ ᎾᎿ ᎠᏂᏍᏚᎢᏒ ᎦᎵᏗᏓᏅ ᎠᎴ ᏗᏂᏲᏟ ᎤᏍᏆᏂᎪᏛ ᏛᏂᎪᎯ ᏄᎵᏍᏔᏅ ᏁᎳᏚ ᎾᏕᏘᏯ ᏧᎨᏒᎢ.” ---  ᎯᎠ ᎦᎵᏗᏓᏅ ᎠᎧᎢᏍᏛ ᎾᏍᎩ ᏗᎦᎴᏴᏔᏅ ᎠᎴ video ᏗᏟᎶᏍᏔᏅ ᎾᎿ ᏔᎵ ᏯᎦᏴᎵ ᏐᏁᎳ ᏂᏓᏕᏘᏴᎯᏒ ᎪᏪᎳᏅ ᎾᎿ ᎠᏂᏣᎳᎩ ᎠᏂᏴᏫ, ᏗᏟᎶᏍᏔᏅ ᎾᎿ ᏣᎳᎩ ---  ᏧᎴᎯᏌᏅᎯ, ᎠᎴ i-pod Nano ᏗᎧᏃᎩᏓ ᏗᎪᏪᎳ ᎾᏍᎩ ᏣᎳᎩ ᎠᏰᎵ ᏗᏂᏲᏟ ᏧᏂᏃᎩᏓ, ᎧᏃᎮᏍᎩ ᏣᎳᎩ ᎠᏰᎵ ᎢᏳᎾᏛᏗ ᏚᏙᏢᏄ ᎠᎴ ᏄᎾᏛᏁᎵᏙᎸ ᎧᏃᎮᏍᎩ, ᏧᏓᎴᏅᏓ ᏎᎷ ᏗᏫᏍᏓ, ᎾᎿ ᏣᎳᎩ ᎠᏰᎵ ᎦᏓᏗ, ᏗᏓᏟᎶᏍᏔᏅ ᏃᏊ ᏧᏂᎸᏫᏍᏓᏁᎯ ᎾᏍᎩ ᏦᎢ ᏚᏅᏂᎦᏢ ᎠᏰᎵ ᎤᏙᏢᏒ, ᎠᏂᎳᏍᏓᏢ ᎦᎫᏍᏛᏗ, ᎤᎬᏩᏳᎯ ᎤᏥᏣᏘ ᏣᎦᏟᎶᏍᏔᏅ ᎠᎴ ᎠᎹᏟ ᎤᎬᏩᏳᎯ Barack Obama ᎠᎴ ᏗᎨᎦᏟᎶᏍᏔᏅ ᎾᏍᎩ ᎤᏂᎦᏙᎲᏒ ᎯᎠ ᎾᎾᏛᏁᎲᎢ. ---  ᏗᏟᎶᏍᏔᏅᏅ ᎠᎴ ᎪᏪᎵ ᏣᎳᎩᎭ ᏗᎪᏪᎳᏅ ᎾᏍᎩ ᏣᎳᎩᎭ ᏧᎾᏕᎶᏆᏍᏗ ᏗᎾᏕᎶᏆᏍᎩ ᏧᏃᏪᎳᏅᎯ ᎩᎳ ᎠᎾᎴᏂᏍᎩ ᎾᏍᎩ ᏅᎩᏁ ᏗᏂᏂᏙᎯ ᎢᏯᏍᏗ. ---  Brian Jackson, ᏍᎦᏚᎩ ᎤᎾᎵᎪᎯ ᎠᎦᏔᎯ ᎾᏍᎩ ᎠᏂᎳᏍᏓᏢ ᏗᎾᏓᏘᏂᏩᏙᎯ ᎤᎾᏓᏡᎬᎢ, ᎾᏍᎩ ᎨᏒ ᎤᏓᏅᏖᎸ ᎯᎠ ᏯᏛᏗᎢ. ---  “ᏌᏊ ᎢᎦ ᎡᎳᏗ ᎦᎢᏒ ᎠᎬᏯᏗᏢ ᏣᎳᎩ ᎠᏰᎵ ᎾᏍᎩ ᎠᏃᏢᎯᏏᏍᎬ ᎾᎿ ᎠᏨᏏᏰᏗᎢ ᎦᏓᏅᏖᏍᎬ ‘ᏩᏩᏓᏅᏖᎸ ᏙᏍᎩᎾ ᎤᏍᏕ ᎯᎠ ᎾᏅᏁᎲᎾ ᏥᎨᏎᎢ ? ᎦᏙᏍᎩᏂ ᎤᏍᏕ ᏣᎳᎩ ᎠᏰᎵᎢ ? ᎦᏙᏍᎩᏂ ᎤᏍᏗᏓᏁ ᎠᎭᏂ Ꮟ ᏣᎳᎩ ᎠᏰᎵ ᏂᎨᏒᎾ ᏥᎨᏎ ? ᎢᎦᏃ ᎤᏍᏆᏂᎪᏗ ᏱᎩ ᏃᏊ ᎬᎪᏩᏛᏗ ᏄᏍᏗᏓᏅ ᎪᎯᎦ ᏥᎨᏒᎢ,” ᎤᏛᏅᎢ. ---  Jackson ᎾᏍᎩᏃ ᏂᏧᎵᏍᏙᏔᏁ ᎣᏍᏓ ᎾᏅᏁᎲ ᎡᏓᏍᏗ, ᎾᏍᎩᎾ ᎤᏓᏅᏖᎸ ᎠᏍᏆᎵᎭ ᎾᏍᎩ ᎢᎦᏛᏗᎢ ᎤᏪᎵᏎ ᎾᏍᎩ ᎦᏙ ᎡᎳᏗ ᏳᏩᏅᏗᎢ ᎠᎴ ᎫᏢᏗᎢ. ---  “ᎠᎭᏂ ᏂᎨᏙᎰ ᎾᏍᎩ ᏐᏁᎳᏚ ᎢᏯᎦᏴᎵᎳ ᏐᏁᎳᏍᎪᎯ ᎯᏍᎩ ᎤᏕᏘᏴᏌᏗᏒᎢ, ᎠᎴ ᎤᎪᏗ ᎤᏓᏁᏟᏴᏓ ᎠᎩᎪᎯ, ᎾᏍᎩᏃ ᏱᏂᎦᏛᏁᎳ ᎤᏍᏆᏂᎪᏓ ᎠᎴ ᎬᏩᏂᎪᏛᏗ ᎾᏍᎩ ᎣᏂ ᏚᎾᏛᏏᏗᏒ ᎾᏍᎩ ᎢᎦ ᎤᏟᎢᎸᏓ ᎨᏒᎢ, ᎤᏛᏅ.

--- ---
ᎠᏂᎳᏍᏓᏢ ᏓᏂᏃᏣᎵᏍᎬᎢ ᎦᏬᏂᎯᏍᏗ ᏓᎾᎵᏂᏍᎬ ᎤᎾᏓᏠᏒᎢ
12/28/2009 07:05 AM
ᏓᎵᏆ, ᎣᎦᎵᎰᎻ. --- ᎾᏞᎬᏫ 14 ᏕᎨᎦᏘᏁᎮ ᎯᎸᏍᎩ ᏱᎦ ᎡᏍᎦᏂ ᏗᎾᏕᎵᏆᏍᎩ ᎬᏂᎨᏒ ᎾᏅᏁᎲ ᎠᏂᎬᏘᎿᎥ ᎠᏃᎵᎬ Ꮎ ᏣᎳᎩ ᎦᏬᏂᎯᏍᏗ ᏓᎾᎵᎪᏂᏍᎬᎢ ᏩᎦᎸᎳᏍᏴ ᎬᎸᏉᏙᏗ ᎢᎿ ᏣᎳᎩᎯ ᎠᏰᎵ ᎾᏕᏘᎯᏒ ᏣᎳᎩ ᎦᏬᏂᎯᏍᏗ ᏓᎾᏠᏍᎬᎢ. --- ᎠᏂᎳᏍᏓᏢᎢ ᎾᏅᏛᏁᎲ ᏚᏂᎸᏫᏍᏓᏁᎲ JOM ᎤᎾᏙᏢᏒᎢ, Ꮎ ᏓᎾᎵᎪᏂᏍᎬ ᏓᎾᏟᎶᏍᏗᏍᎬ ᎠᎴ ᎧᏁᏉᎢᏍᏗ ᎠᏕᎵᏆᏍᏗ, ᎠᎴ ᎠᎯᏓ ᎤᎾᏕᎵᏆᏍᏗ ᎠᏂᏫᎾ ᎠᎴ ᎠᎾᏔ Ꮎ ᏣᎳᎩ ᎿᏅ ᎠᏂᎳᏍᏓᏢᎢ ᏂᎬᎾᏛ ᎠᏰᎵ, ᎬᎾᏕᏂ ᏗᎾᏕᎵᏆᏍᎩ ᏧᎾᏍᏗ ᎠᎾᎴᏂᏍᎩ ᎠᎴ ᏗᏂᏍᏆᏗᏍᎩ ᎨᎦᏑᏰᏓ ᎤᏁᎳᏗᏍᏗ JOM ᎤᏙᏢᏒᎢ. --- “ᏲᎦᏛᏁᎵᏓᏍᏗ ᎣᏣᎳᎪᎾᏗᏍᎩ ᎤᏙᏢᎯᏌᏅ ᏛᎨᏲᎲᏍᎬ ᏗᎾᏕᎵᏆᏍᎩ ᎾᎿᎢ JOM ᎤᎾᏙᏢᏒᎢ ᎤᎾᏅᏘ ᎠᎴ ᎤᏃᏟᏍᏗ ᎦᎬᎢ ᎢᏳᏅᏍᏗ ᎨᏒ ᎠᎴ ᎾᎿ ᎾᏓᏧᎾᏓᎴᏅᎢ” Shelly Butler-Allen, ᏣᎳᎩᎯ ᎠᏰᎵ JOM ᎤᎾᏙᏢᏒᎢ ᏄᎬᏳᏒᏕᎩ, ᎤᏛᏁᎢ. --- “Ꮎ ᏣᎳᎩ ᎦᏬᏂᎯᏍᏗ ᏙᏳᎢ ᎤᏚᏟᏔ ᎬᏙᏗ Ꮎ ᏗᎾᏕᎵᏆᏍᎩ ᎤᏅᏌ ᎨᎪᏟᏍᏗ ᎠᎴ ᎠᏂᎳᏍᏓᏢ ᎨᎪᏟᏍᏗ, ᎠᏯᏃ ᏃᏤᎵᏍᎬ ᎯᎢᎾ ᏥᏓᎾᎵᎪᏂᏍᎪᎢ ᎤᏂᏍᏕᎵᏍᎪᎢ ᎪᎯᏴᏥᎩ ᎠᎴ ᎢᎸᎯᏳ ᏥᎨᏎᏍᏗ” ᎤᎾᏓᏠᏒᎢ ᎾᎿ ᎢᏳᎾᏓᏛ (ᎠᎾᎴᏂᏍᎩ ᎠᎴ ᏔᎵᏁ ᏗᏂᏂᏙᎯ) ᎨᎦᏠᏯᏍᏛᏅ ᏧᏲᎱᏒᎢ ᎬᎮ ᎠᏂᏓ ᎾᎿ ᎠᎬᏱ ᎤᎾᏓᏠᏒᎢ, ᎾᎿ ᏧᏍᏕᎲᎢ ᏔᎵᏁ ᎤᎾᏓᏠᏒ ᎠᎴ ᏧᎾᏯᏢᏗ ᎠᏂᏙᎫᏩ ᏦᎢᏁ ᎤᎾᏓᏠᏒ ᎢᏳᎾᏓᏛᎢ (ᏦᎢᏁ ᎯᏍᎩᏁ ᏗᏂᏂᏙᎯ) ᎤᎾᏓᏠᏒᎢ ᎨᎦᏠᏯᏍᏗᎭ Ꮎ ᏧᏲᎱᏒᎢ ᎬᎮ ᎾᎿ ᎠᎬᏱ ᎤᎾᏓᏠᏒᎢ, ᎠᏥᏍᎬᎿᎨᏍᏛ ᎠᏂᏙᏧᏩ ᏔᎵᏁ ᎤᎾᏓᏠᏒᎢ ᎠᎴ ᏩᏗᏏᏂ ᎩᎦᎨ ᎩᏟ ᏦᎢᏁ ᎤᎾᏓᏠᏒᎢ. --- ᎢᏳᎾᏓᏛ 11 B ᎤᎾᏓᏠᏒᎢ ᎢᎨᏎᎢ ᏧᎾᏯᏢᏗ I ᎾᎿ ᎠᎬᏱ ᎤᎾᏓᏠᏒᎢ, ᏧᎾᏯᏢᏗ 2 ᏔᎵᏁ ᎤᎾᏓᏠᏒᎢ ᎠᎴ ᏧᏍᏕᏄᎲᎢ 5 ᏦᎢ ᎤᎾᏓᏠᏄᎢ. --- ᎾᎢᏳᎾᏓᏛ 111 A (ᏑᏓᎵᏁ ᎠᎴ ᏧᏁᎵᏁ ᏗᏂᏂᏙᎯ, ᎨᎦᏠᏯᏍᏗᎭ ᏌᏯᏂ ᏣᎳᎩ ᎠᏂᎨᏳᏣ ᎠᎬᏱ ᎤᎾᏓᏠᏄᎢ, ᎣᎪᎢ ᎠᏂᏬᏗ ᏧᏂᏴᏫ ᏔᎵᏁ ᎤᎾᏓᏠᏒᎢ ᎠᎴ ᏧᏍᏕᏄᎲᎢ ᎠᏂᏩᏯ ᏦᎢᏁ ᎤᎾᏓᏠᏒᎢ. Ꮎ ᎢᏳᎾᏓᏛ 111 B ᎤᎾᏓᏟᎬᎢ, ᏧᏍᏕᏄᎲᎢ ᎩᎦᎨ ᏔᏬᏗ ᎤᎾᏓᏠᏎᎢ ᎠᎬᏱ, ᏧᎾᏯᏢᏗ ᎠᏂᏙᏧᏩ ᎤᏂᏴᏍᏔᏅ ᏔᎵᏁ ᎠᎴ ᏧᏍᏕᏄᎲᎢ ᏣᎳᎩ ᎠᏂᎨᏳᏣ ᎤᎾᏓᏠᏒᎢ ᏦᎢᏁ. --- Ꮎ ᎢᏳᎾᏓᏛ 1111 Ꭺ (ᏐᏁᎵᏁ ᎠᎴ ᏗᏂᏍᏆᏗᏍᎩ) ᎤᎾᏓᏠᏒᎢ ᎢᎨᎦᏠᏯᏍᏓ ᎠᏥᏍᎬᎿᎨᏍᏛ ᏣᎳᎩ ᎪᎳ ᎠᎬᏱ ᎤᎾᏓᏠᏒᎢ, ᏏᏉᏯ ᏧᎾᏕᎶᏆᏍᏗ’ ᏚᏯ ᎠᎴ ᎦᏚᏗᎬᏨᏢᏅ ᏔᎵᏁ ᎤᎾᏓᏠᏎᎢ ᎠᎴ ᏩᏗᏏᏂ ᎩᎦᎨ ᎩᏟ ᏦᎢᏁ ᎤᎾᏓᏠᏎᎢ. --- ᎾᎿ ᎢᏳᎾᏓᏛ 1111 B, ᎠᏴᏱ ᎤᎾᏓᏠᏒᎢ ᎢᎨᏎ ᏧᏍᏕᏄᎲᎢ ᏥᏍᏕᏥ. ᏔᎵᏁ ᎤᎾᏓᏠᏒᎢ ᎤᏂᎩᏍᏔᏁ Ꮎ ᎧᏩᏯ ᎠᎾᎦᎵᏍᎩ ᏔᏬᏗ ᎠᎴ ᏦᎢ ᎤᎾᏓᏠᏒᎢ ᎢᎨᏥᏁᎸ ᏓᏄᎪ ᏒᏃᏱ ᏔᏬᏗ. --- JOM ᎨᎦᎨᏅᏓ ᏧᏂᎸᏫᏍᏓᏁᏗ ᏧᏂᏍᏕᎸᎯᏓᏍᏗ ᎠᏑᏰᏟ ᎠᏂᏴᏫᏯ ᏗᎾᏕᎵᏆᏍᎩ ᎤᏂᏁᏉᏤᏗ ᎠᎴ ᎨᏥᏁᏄᎵᏍᎬ ᏗᎾᏕᎵᏆᏍᎩ ᎤᏓᎪᎾᏗᎢ ᎠᎾᏕᎵᏆᏍᎬᎢ, ᏄᏍᏛ ᎤᏃᎯᏳᏒ ᎠᎴ ᎠᏂᏏᎾᏍᏛ. ᏧᎾᏕᎵᏆᏍᏗ ᏍᎦᏚᎩ ᏚᏙᏒᎢ ᏧᎾᏓᏁᏤᎸᎢ JOM ᏯᎾᏓᏛᏁᎯ ᏌᏊ ᏧᏂᎸᏫᏍᏓᏁᏗ ᎠᏂᏴᏫᏯ ᏧᎾᏕᎵᏆᏍᏗ ᎤᎾᏙᏢᎯ ᎠᎴ ᏧᎾᏕᎵᏆᏍᏗ ᏄᏂᎬᏫᏳᏒᏕᎩ. ᎾᏅ ᎤᏙᏢᏒᎢ ᎠᎵᏍᎪᏟᏗ ᏧᎾᏕᎵᏆᏍᏗ ᎤᎾᏔᏂᏓᏍᏗ ᎪᎱᏍᏗ ᎤᏂᏩᏛᏗ ᏗᎾᏕᎵᎢᏍᎩ ᎤᏁᏉᏥᎯᏍᏗ ᏱᎨᎦᏛᏁᏗ ᎨᏥᎾᏝᎢ, ᎠᏕᎵᏆᏍᏙᏗ ᎠᎱᏍᏗ ᎬᏔᏂᏓᏍᏗ, ᏄᏍᏛ ᎤᏃᎯᏳᏒᎢ ᎠᎴ ᎬᏙᏗ ᎪᎱᏍᏗ.

--- ---
12/23/2009 07:05 AM


--- ---
ᏣᎳᎩ ᎠᏰᎵ ᏐᏁᎳ ᎦᏙᎯ ᏚᎩᏎ ᏔᎵ ᎢᏯᎩᏴᎵ ᏐᏁᎳ ᎤᏕᏘᏴᏌᏗᏒ
12/10/2009 01:47 PM
ᏓᎵᏆ, ᎣᎦᎳᎰᎻ.--ᎾᏁᎵᏏᏙᎲᏃ ᏣᎳᎩ ᎠᏰᎵ ᎠᎾᏓᏅᏖᏟᏙ ᎤᎾᏙᏢᏒ, ᏔᎵ ᎢᏯᎦᏴᎵ ᎤᏕᏘᏴᏌᏗᏒ Ꮎ ᎠᏂᎵᏍᏓᏢ ᏧᏁᎳ ᏗᎦᏙᎯ ᏚᏂᏩᏎ ᎠᎴ ᏌᏊ ᎨᏥᏁᎸᏊ, ᏂᎦᏓᏃ ᎾᏍᎩ ᏣᎳᎩ ᎠᏰᎵ ᏧᏄᎪᏔᏂᏓᏍᏗ ᏚᏠᏯᏍᏗ. ---  Roger’s ᏍᎦᏚᎩᎢ, Ꮎ Roger’s ᏍᎦᏚᎩᎢ ᏣᎳᎩ ᎤᎾᎵᎪᏒ ᎾᎿ Tiawah ᏚᏂᏁᎴ ᏧᏁᎳ ᎤᎶᏒᏍᏗ ᎢᏳᏟᎶᏓ ᎾᏍᎩ ᎠᏂᎵᏍᏓᏢ ᎾᏍᎩᏃ ᎠᎨᏅᏛ ᎢᏳᎵᏍᏙᏗᎢ. ᎾᏍᎩᏃ ᎤᎾᎵᎪᏒ ᎤᎾᏓᏁᎸ ᎤᎿ ᎦᏙ ᏧᏃᏢ ᏂᎦᏯᎢᏒᏊ ᎾᎥ ᏂᏚᎾᏓᎴᏫᏒ ᎤᏅᏔᏂᏓᏍᏗ ᎨᏎᏍᏗ. ---  ᎨᏥᏁᎸᎢᏃ ᎤᏂᏍᏆᏛᎢ ᎧᎦᎵ ᏍᎩᎦᏚᏏᏁ, ᎠᏎᏃ Ꮎ ᎦᏙ ᏝᏏ ᎠᎨᏅᏛ ᏱᎬᏁᎸ ᏱᎩ. “ᎾᏍᎩᏰᏃ ᏌᏊ ᎣᎪᎷᏩᏛᏓ ᎢᏲᎦᏛᏁᏗ ᏙᏣᎵᎪᏁᎲ ᎾᎥ ᏂᏚᎾᏓᎴᏫᏒ ᎢᏯᏛᎿ ᏳᎾᏛᏁᏗ ᎤᎾᎵᏍᏁᎸᏗ ᎤᎾᏟᏂᎪᎯᏍᏗ ᎠᎴ ᎤᏅᏌ ᎤᎾᎵᏍᏕᎸᏗᎢ. ᎾᏍᎩᏃ ᎢᏳᏍᏗ Ꮭ ᎪᎱᏍᏗ ᏂᏚᏓᎴᎿᎥ ᏱᎨᏎ ᎤᎾᏓᏡᎬ ᏧᏂᏁᏗ ᎦᏙ ᎠᏂᎵᏍᏓᏢ ᎾᏊᏃ ᎡᎵᏊ ᎠᎨᏅᏛ ᎦᏲᎬᏁᏗ, ᎾᏍᎩᏃ ᎠᏰᎵ ᎤᎾᏈᏴᏗ ᏂᎨᏒᎾ ᏣᎳᎩ ᎠᏰᎵᎢ,” Angela Drewes, ᎠᎾᏓᏅᏖᎵᏙ ᎤᎾᏙᏢᏒ ᏞᎦᏭ ᎤᎾᏓᏡᏃ ᏗᏓᏘᏂᏙᎯ, ᎤᏛᏁ. “ᎤᏥᏍᏈᏍᏗ ᏙᎩᎾᎠ ᎠᏓᏙᎵᏍᏙᏗ ᏗᏓᏙᎵᏤᎸ ᎠᎴ ᎦᏙ ᏗᎪᏍᏙᏗ ᎠᎨᏅᏛ ᎦᏙ ᎨᏒᎢ ᎾᏍᎩᏃ ᏓᎵᏍᎪᎸᏓᏁᎰ ᎠᏂᎵᏍᏓᏢ ᎠᏁᎵ ᎠᎴ ᎾᎥ ᏂᏚᎾᏓᎴᏫᏒ ᏚᎾᏙᏢᏒ ᎤᏅᏙᏗ ᎾᏍᎩ ᎠᏂᎵᏍᏓᏢ ᎠᎨᏅᏛ ᎦᏙ ᎤᏂᎲᎢ.” ---  Ꮎ ᎠᏂᎵᏍᏓᏢ ᎾᏍᏊ ᏔᎵᎭ ᎦᏙ ᏚᏂᏩᏎ ᏓᏫᏍᎦᎵ ᏍᎦᏚᎩ ᎳᎵ ᎢᏯᎦᏴᎵ ᏐᏁᎳ ᎤᏕᏘᏴᏌᏗᏒ. ᎧᎦᎵ ᏔᎵᏍᎪ ᏦᎢᏁ, ᏣᎳᎩ ᎠᏰᎵ ᎠᏛᏁᎶᏗ ᎤᎾᏙᏢᏒ ᏔᎵ ᎢᏳᏟᎶᏓ ᎤᏂᎶᏎ ᏍᎩᎦᏚ ᎢᏍᎪᎯᏧᏈ ᎤᎾᏈᏴᎮ ᎾᎿ ᏎᎳᎻ ᎤᏙᏢᏒᎢ ᎾᏍᎩᏃ ᎦᏙ ᎠᎧᎵᏍᏗ ᎤᏅᏙᏗ ᎠᏂᎷᏥᏙᎲ. ---  ᏐᎢᏃ ᏍᎪᎯᏧᏈ ᏐᏁᎵᏍᎪ ᎢᏳᏟᎶᏓ ᎠᏩᏒ ᎨᏒ ᎠᏅᏱ ᏔᎵᏍᎪ ᏅᎩᏁ ᎾᎿ ᏝᏄᏬᎢ ᎤᏙᏢᏒᎢ ᏔᎵᏧᏈ ᎯᎩᏍᎪ ᏌᏊ ᎢᏯᎦᏴᎵ ᎦᎵᏉᎯᏧᏈ ᎯᎩᏍᎪ ᎠᏕᎸᎢ. ᎠᏂᎵᏍᏓᏢ ᎤᏂᏩᏒ ᎦᏙ ᏰᎵᏊ ᎬᏩᎾᏈᏴᏗ ᏓᎾᏁᏍᎨᏏᏙᎲ. ---  ᎩᎳᏊ ᎨᏒ, ᏕᎫᎪᏗ ᏗᎬᏙᏗ ᎣᏩᏌ ᎠᎵᏍᏕᎸᏗ SIP (structured insulated panel) panel ᏓᏓᏁᎸ,” Drewes ᎤᏛᏁ. “ᏗᎫᎪᏔᏅᏃ ᎨᏒ ᏔᎵᏍᎪ ᏑᏓᎵ ᏓᏓᏁᎸ ᏗᏁᎩᏍᏗᎢ.” ---  ᏏᏉᏯ ᏍᎦᏚᎩ, ᎠᏂᎵᏍᏓᏢ ᏦᎢᏧᏈ ᏦᏍᎪ ᎢᏳᏟᎶᏓ ᎤᏂᏩᏎ ᎧᏬᏂ ᏔᎵᏍᎪ ᏅᎩᏁ ᎾᎥᏊ Ꮎ ᏙᏧᏩ ᎦᏘᏯ ᎤᎾᎵᏍᎩᏍᏗᎢ ᏔᎵᏧᏈ ᎯᎩᏍᎪ ᎢᏯᎦᏴᎵ ᎤᎾᏈᏴᎮ ᎢᏳᏍᏗᏃ ᎠᏂᎦᏖᏃ ᎤᏅᏙᏗ ᏦᏍᎪᎯᏃ ᎢᎦ ᎣᏩᏌ ᎠᎵᏍᏕᎸᏗ ᏓᏓᏁᎸ ᏗᏁᏍᎨᎲ ᎠᎬᏩᎴᎢ, Drewes ᎤᏛᏁ. ---  ᎳᎵᏏᎢ ᏍᎦᏚᎩ, ᎠᏂᎵᏍᏓᏢ ᎤᏂᏩᏎ ᏅᎩᏍᎪ ᏅᎩ ᎢᏳᏟᎶᏓ ᎫᏰᏉᏂ ᏧᏁᎵᏁ ᎾᎥᎢ ᏧᎾᏯᏢᏗᎢ ᏍᎪᎯᏧᏈ ᏦᏍᎪ ᎢᏯᎦᏴᎵ ᏚᎵᎬᏩᏝᏁ. Ꮎ ᎦᏙ, ᎢᎬᏱ ᎤᎾᏤᎵ ᎨᏎᎢ Acme Brick, ᎾᏍᎩ ᎠᏩᏒᎢ ᎨᏎ ᏗᎾᎦᎵᏍᎩ ᏗᎦᎷᎩ ᎾᏅᏁᎲ ᎠᎴ ᎦᎷᏥᏓᏍᏗ ᏣᎳᎩ ᎤᎾᏙᏢᏒ ᎾᎥ ᏂᏚᎾᏓᎴᏫᏒ ᎤᎾᏓᏁᎸ ᎥᎿ ᏓᏠᏏᎯᎲ ᎦᏙᎯ. ---  Drewes ᏄᏪᏎ Ꮎ ᎤᎾᏓᏎᎪᎩᏓ ᏣᎳᎩ ᎾᎥ ᏂᏚᎾᏓᎴᏫᏒ ᎤᎾᏙᏢᏒ ᏓᏄᎪᏔᏂᏙᎠ ᎢᏳᏅᏁᏗ ᎾᏍᎩ ᎦᏙ ᎤᏩᎪᏗᏗᏒ ᎬᏙᏗ ᎠᎴ ᎤᏣᏙᏊ ᏣᎳᎩ ᎠᏰᎵ ᎤᏂᏩᎯᏍᏗ ᎦᏙ ᏓᏂᏍᏕᎵᏍᎬ ᎾᎥ ᏂᏚᎾᏓᎴᏫᏒ ᎾᏍᎩ ᎤᏂᎩᏍᏗ ᎤᏂᏂᎬᏎᎲ ᎠᎾᎦᎵᏍᎩ, ᎠᎴ ᏧᏓᎴᏅᏓ ᏗᎦᎷᎩ ᏂᏓᏅᏁᎲ ᎤᎾᏓᏁᎸᎢ, ᎤᏟᎢᏃ ᎾᏊ ᎾᎥ ᎢᏲᏓᎵ ᏯᏓᏱᎭ ᎤᎵᏍᎪᎸᏙᏗ ᏫᏚᎷᎯᏍᏗ ᏗᎫᏓᎸᏂᏓᏍᏗ. ---  “…Ꮎ ᎠᏂᎵᏍᏓᏢ ᎤᏂᏩᏎ ᎤᏲ ᎦᏙ ᎾᏍᎩ Acme Brick ᎤᎾᏤᎵᎪ, ᎤᎾᎵᏍᎪᎵᏓᏁᏗ ᎤᎾᏓᏎᎪᎩᏓ ᏣᎳᎩ ᎾᎥ ᏂᏚᎾᏓᎴᏫᏒ ᎤᎾᏙᏢᏒ ᎡᎵ ᎢᎬᏩᎾᏛᏁᏗᎢ ᎠᎾᎦᎵᏍᎩ ᎦᎷᎩ ᎢᏳᏅᏁᏗᎢ ᎤᎾᏓᏁᎸ. ᎠᎴ ᎥᎥ, ᎯᎢᎾ ᎤᎾᏓᏡᎬ ᏓᏰᎦᎵᏍᎪᎸᏓᏁᎵ ᎤᏂᏢᏗᎢ ᎠᎨᏅᏛ ᏗᏓᏙᎵᏤᎸᎢ ᎾᏍᎩ ᎣᏍᏓ ᏄᏅᎿᏕᎬ ᎦᏙᎯ,” Drewes ᎤᏛᏁ. Ꮎ ᏣᎳᎩ ᎠᏰᎵ ᏄᏍᏗᏓᏅ ᎡᎶᎯ ᎤᎾᏙᏢᏒ ᎠᎴ ᎾᎥ ᎢᏧᎾᏓᎵ ᎤᎾᏙᏢᏒ ᎤᎾᎵᎪ ᏚᏂᎸᏫᏍᏓᏁ ᎢᏳᏍᏗ ᎬᏙᏗ ᎦᏙ ᎠᎴ ᎥᎦᏢᏍᎬ ᏯᏛᏁᎵᏓᏍᏗ.” ---  Ꮎ ᎠᏂᎵᏍᏓᏢ ᎾᏍᏊ ᏚᏂᏩᏎ ᏅᎩ ᎦᏙᎯ ᏣᎳᎩ ᏍᎦᏚᎩ ᎳᎵ ᎢᏯᎦᏴᎵ ᏐᏁᎳ ᎤᏕᏘᏴᏌᏗᏒ. ᏍᏗᎩᏓᏃ ᎠᏰᏟ ᎢᏳᏟᎶᏓ (0.56) ᎠᏩᏒ ᎨᏎ ᏔᎵ ᎢᏯᎦᏴᎵ ᏧᎬᏩᎶᏗ ᏚᏰᏉᏂ ᏔᎵᏍᎪ ᎦᎵᏉᎩᏁᎢ ᎤᏂᏴᏍᏙᏗ ᎠᎵᏍᎪᎸᏗᏍᎩ ᎾᎿ ᎫᏫᏍᎫᏫ ᏧᎾᏓᏂᏐᏗ ᎾᎿ ᎠᏫ ᎤᏂᏴᏍᏗᎢ ᏥᎩ. ---  Ꮎ ᎦᏙ ᎣᏍᏓ ᎾᏅᏁᎵᏙᎠ Ꮎ ᎠᏂᎵᏍᏓᏢ ᏄᏍᏗᏓᏅ ᎠᎦᏖᏃᎢᏓᏍᏗ ᎤᎾᏙᏢᏒ ᎠᎴ ᎤᏚᎩ ᎤᏅᎭ ᎾᏍᎩᏃ ᏴᏫ ᎤᎾᎴᏫᏍᏙᏗ ᎤᎾᏕᎳᎰᎯᏍᏗᏃ ᎠᏂᎵᏍᏓᏢ ᏂᏧᎵᏍᏔᏅᏍᏔᏅ, Drewes ᎤᏛᏁ. ---  ᎫᏰᏉᏂ ᏔᎵᏍᎪ ᏐᏁᎵᏁᎢ, ᏔᎵᎭ ᎢᎦ ᎦᏙ ᏣᎳᎩ ᏍᎦᏚᎩ ᏦᎢᏧᏈ ᏐᏁᎵᏍᎪ ᏑᏓᎵ ᎢᏳᏟᎶᏓ ᏩᏟᏯᎶᎯᎯ ᏗᏩᏒ ᏄᎵᏍᏔᏅ ᎠᏍᏛᏗᏜ Bertha Parker ᎦᎶᏏᏓᏍᏗ ᎾᏍᎩᏃ ᎪᎱᏍᏗ ᏗᎦᎸᏫᏍᏓᏁᏗ ᎤᏙᏢᏗᎢ ᎠᎴ ᎦᎬᏩᎯᏍᏗ ᏗᏁᏍᎨᏢ ᏂᎦᎵᏍᏗᏍᎬᎢ. ---  ᏏᏃ ᏂᎦᎴᏴᏔᏅᎾ ᎠᏟᏱᎶᎯᎲ ᏝᏃ ᏗᎫᎪᏔᏅ ᏱᎨᏎ ᎾᎯᏳ ᏗᎦᏃᏣᏝᏅ ᎢᏯᏛᏁᏗ ᏱᎨᏎ, ᎠᎴ Ꮎ ᎠᏂᎵᏍᏓᏢ ᏏᏃ ᏓᏄᎪᏔᏂᏙᎠ ᎢᎦᏓ ᎤᏅᏙᏗ Ꮎ ᎦᏙ ᎯᎩᏍᎪ ᎦᎵᏉᎩ ᏓᏓᏁᎸ ᏧᎾᏁᎬᏍᏗᎢ, Drewes ᎤᏛᏁ. ---  ᏚᎵᎬᏩᏝᏅᎢᏃ Ꮎ ᏔᎵ ᎦᏙᎯ ᏌᏊ ᎢᏳᏆᏗᏅᏓ ᎤᎶᏒᏍᏗ ᎨᏎᎢ. ---  ᎦᎶᏂ ᏂᎦᏚᏏᏁ ᏥᎨᏒ, ᏔᎵ-ᏯᏍᎪᎯ ᏳᏟᎶᏓ ᎠᏩᏒ ᏄᎵᏍᏔᏁ ᎾᎿ ᏓᎵᏆ ᎤᎿ ᎤᏅᏏᏴ ᎤᏕᏔᏩᏓ ᎠᎴ ᎠᎹ ᏕᎦᎵᏅᏛᎢ ᎾᏍᏊᏃ ᏗᎦᎸᏫᏍᏓᏁᏗ ᎤᏙᏢᏗᎢ. ᎾᏍᎩ ᎦᏙ ᏅᎩᏍᎪ ᏔᎵ ᎢᏯᎦᏴᎵ ᎯᏍᎩᏧᏈ ᏚᎳᎬᏩᏝᏁ.

--- ---
ᏑᏕᏘᏴᏓ ᏔᏳᏓᎵ ᎠᎾᏓᎪᎵᏰᏍᎩ ᏯᎭᎷᎦ ᎠᏓᏰᏍᎩ
12/09/2009 07:26 AM
ᏓᎵᏆ, ᎣᎦᎵᎰᎻ,--- Cervical ᎠᏓᏰᏍᎩ ᏔᎵᏁᎢ ᏭᎪᏛᎢ ᏧᏣᏓᏭ ᎠᏓᏰᏍᎩ ᎤᎾᏦᏍᏎᏗᏍᎪ ᎠᏂᎨᏯ, ---  “ᎠᏍᏎᏃ ᎠᏓᎴᏂᏍᎬᏭ ᏳᏂᏩᏛᎭ ᎤᏙᏢᎢ ᎧᎵᏬ ᎤᏓᏗᏫᏍᏗᎢ.” ᎠᏗᏍᎨᎢ Barbara Neal, ᏣᎳᎩᎯ ᎠᏰᎵ ᎠᏓᏰᏍᎩ ᎢᏗᏏᏁᏗ ᎠᏰᎸ ᏅᏛᎿᏕᎬ ᏗᏕᏲᎲᏍᎩ. “ᎯᎢᏳᏍᏗ ᎠᏓᏰᏍᎩ ᏩᎯᏗᏴ ᏗᏓᏅᏗᏍᏙᏗ ᎢᏳᏯᏃ pap (smear) ᎤᎾᏕᎳᏲᎯᏍᏙᏗ ᏄᏍᏗᏓᏅ ᎥᏰᎸ ᏳᎾᏓᎪᎵᏱᎳ ᏬᏃᎮᏍᎩ ᏄᏍᏗᏓᏅ ᎯᎠ ᎠᏓᏰᏍᎩ ᎠᎾᏛᎩᏍᎨᏍᏗ ᎤᏃᎸᏔᏂ ᎧᎸᎢ ᏱᎪᎯᏓ. ᎾᎯᏳ ᎧᎸᎢ ᏄᏅᏁᎳ ᎤᎪᏗᏓ ᎤᎵᏍᎨᏗ ᎠᏕᎳᏲᎯᏍᏙᏗ ᎤᏍᏗᏓᏅ ᎯᎠ ᎢᏳᏍᏗ ᎠᏓᏰᏍᎩ. ---  Cervical ᎠᏓᏰᏍᎩ ᏗᏓᎴᏂᏍᎪ ᎠᏙᏢᏍᎬ ᎠᎭᏂ tissues Cervix. ᏳᏍᏗᎭ ᎤᏍᎦᏃᎵ ᎠᏓᎴᏂᏍᎪᎢ ᎠᏛᏍᎬᎢ ᎯᎠ ᎠᏓᏰᏍᎩ. Ꮭ ᎪᎱᏍᏗ ᎬᎾᎨᏒ ᎤᏦᏍᏎᏗ ᎬᏕᎳᏲᎯᏍᏗ ᏱᎩ. ᏳᏓᎵᎭ pap ᎤᎾᏓᎪᎵᏱᏗ ᏱᏁᏨᏁᎭ ᏯᏂᏩᏓ ᎥᏍᎩᎾᏱᏄᏍᏗᏓᏂ, ᎠᎾᏗᏍᎪ ᎧᎵ ᏧᎾᏙᎳᏥᎸᎯ Web site www.ᎠᏓᏰᏍᎩ. gov. ---  Pap smear ᎤᎾᏕᎳᏲᎯᏍᏙᏗ ᏄᏍᏗᏓᏅ ᎥᏰᎸ ᎤᏂᏛᎲᎬ ᎠᏂᏍᏛᎯᏍᎪ cell ᎾᎿ Cervix ᎠᎴ ᎠᏂᎯᎵᏰᏍᎪ ᎾᎥᏂᎨ ᎠᎪᎵᏴᏙᏗ ᎠᏅᏗᏍᎪᎢ, ᎠᎾᏗᏍᎪᎢ ᎧᎵ ᏧᎾᏙᎳᏥᎸᎯ ᎤᎾᏙᏢᏍᏒ. ᎯᎠ pap smear ᎠᎾᏓᎪᏂᏰᏍᎬ ᎤᏂᏍᏕᎵᏍᎪ ᎤᎾᏕᎳᏲᎯᏍᏗ ᏬᎵ ᏂᎨᏒᎾᏱᎩ cell ᏓᏓᏁᏟᏴᎠᎬ ᎠᎴ ᎥᏳᎩ ᏯᏓᎴᏂᎭ ᎠᎴ ᏄᏓᎴ ᏃᏍᏒᎾ ᏱᏄᏍᏗᏓᎾ ᎠᏎ ᎠᏟᏅᏬᏙᏗ. ---  “Ꮭ ᎬᎪᏛᏗ ᏱᎩ ᎠᎴ ᎬᏕᎳᏲᎯᏍᏗ ᏯᏓᎴᏂ cervical ᎠᏓᏰᏍᎩ ᏄᏪᎵᏍᏛᎾᏊ ᏯᏓᎴᎾ ᎯᎠ ᏳᏍᏗ ᎠᏓᏰᏍᎩ ᎠᏗᏍᎬᎢ,” Neal. ---  Cervical ᎠᏓᏰᏍᎩ ᏔᎵᏁ ᏭᎪᏛ ᏧᏣᏓᏭ ᎠᏓᏰᏍᎩ ᎨᏥᏳᏛᎡᎰ ᎠᏂᎨᏯ, ᏭᎪᏛ ᎨᏒ ᎦᏅᏗ ᎠᏓᏰᏍᎩ ᎢᎩ. ᎠᎾᏗᏍᎪ ᎧᎵ ᏧᎾᏙᎳᏥᎸ Web site. ---  ᏂᎦᏓ ᏣᎳᎩᎯ ᎠᏰᎵ ᎨᏥᎪᎵᏰᏗ, ᏚᏃᏛᏍᏒ ᏣᎳᎩ ᎠᏰᎵ W.W. Hastings ᎠᏂᏴᏫᏯᏍᏛ ᏧᏂᏢᎩ ᏓᎵᏆ ᎠᎴ ᎦᎴᎼᎢ ᎠᏂᏴᏫᏯᏍᏛ ᏧᏂᏢᎩ ᎠᎾᎵᏍᎪᏗᏍᎰ ᏴᏫ papilloma ᎥᏳᎩ ᎠᎵᏍᏕᎸᏙᏗ ᏅᏬᏘ Gardasil ᎥᏍᏊ ᎠᏃᏍᏎᏲ ᎥᏍᎩᎾᎢ. ---  ᎯᎢᎾ ᏅᏬᏘ ᎤᏂᏍᏕᎵᏍᎪ ᎤᏓᎴᏅᏗ ᏂᎨᏒᎾ ᎯᎠ ᎠᏓᏰᏍᎩ, ᎠᏗᏍᎨᎢ Neal. ᎠᏂᎨᏳᏣ ᏐᏁᎳ ᏱᏧᎾᏕᏘᏴᏓ ᏩᏓᎴᏂᏍᎩ ᎠᎴ ᏧᏁᎳᏚ ᏱᏧᎾᏕᏗᏴᏓ ᏩᏍᏗ ᎨᏥᏁᎰᎢ ᎯᎠ ᏅᏬᏘ. ---  “ᏅᎩ ᎢᏳᏓᎴᎩ Cervical ᎠᏓᏰᏍᎩ ᎠᎴᏫᏍᏙᏗᏍᎪ ᎤᏓᎴᏗ ᎠᎴ ᎢᎦᏓ Hpv ᎥᎿᎩ,” ᎠᏗᏍᎨᎢ Neal. ---  ᎤᏙᎯᏳ ᎾᏍᎩ ᎣᎦᎸᎵ ᎠᎴ ᎣᏣᏁᏗᎭ ᏦᏥᏃᏍᏎᏗ ᏣᎳᎩᎯ ᎠᏰᎵ ᎯᎠ ᎠᏂ ᎨᏯ pap smear ᎨᏥᎪᎵᏰᏗᎢ ᎤᎬᏩᏟ ᎤᎯᏓᏍᏗ ᎦᎾᏘᎢ, ᎯᎠ ᏱᎾᎾᏛᏁ ᎤᏩᏍᏒᎯ ᏯᎾᎴᏫᏍᏙᏗ Cervical ᎠᏓᏰᏍᎩ” ᎯᎠ ᎤᏩᏌ ᎤᏂᎭ ᏱᎫᏣᎾᏛᏗ ᎫᏩᎾᏕᎳᏲᎯᏙᏗ Cervical ᎠᏓᏰᏍᎩ ᎤᏓᎴᏅᏓ ᏱᎩ.” ᎠᏗᏍᎬᎢ Neal. ---  ᎠᏂᎨᏯ ᏝᏳᏂᎸᏙ pap smear ᏱᎨᎬᏛᏗ ᎨᏥᎪᎵᏰᏗ ᎤᎬᏩᏟ ᎠᏍᏎᏃ ᎤᏚᎵᏘ ᎢᎩ ᎥᏍᎩ ᏳᎾᏛᏗᎢ. ᏧᏓᎴᏅᏓ ᏱᏧᎾᏕᏘᏴᎾ ᎠᏂᎨᏯ ᏳᎾᎴᏅᏍᏏ Cervical ᎠᏓᏰᏍᎩ.

--- ---
ᎠᏂᎳᏍᏓᏢ ᏓᏂᏃᏣᎵᏍᎬᎢ ᎦᏬᏂᎯᏍᏗ ᏓᎾᎵᏂᏍᎬ ᎤᎾᏓᏠᏒᎢ
12/09/2009 07:22 AM
ᏓᎵᏆ, ᎣᎦᎵᎰᎻ. --- ᎾᏞᎬᏫ 14 ᏕᎨᎦᏘᏁᎮ ᎯᎸᏍᎩ ᏱᎦ ᎡᏍᎦᏂ ᏗᎾᏕᎵᏆᏍᎩ ᎬᏂᎨᏒ ᎾᏅᏁᎲ ᎠᏂᎬᏘᎿᎥ ᎠᏃᎵᎬ Ꮎ ᏣᎳᎩ ᎦᏬᏂᎯᏍᏗ ᏓᎾᎵᎪᏂᏍᎬᎢ ᏩᎦᎸᎳᏍᏴ ᎬᎸᏉᏙᏗ ᎢᎿ ᏣᎳᎩᎯ ᎠᏰᎵ ᎾᏕᏘᎯᏒ ᏣᎳᎩ ᎦᏬᏂᎯᏍᏗ ᏓᎾᏠᏍᎬᎢ. ---  ᎠᏂᎳᏍᏓᏢᎢ ᎾᏅᏛᏁᎲ ᏚᏂᎸᏫᏍᏓᏁᎲ JOM ᎤᎾᏙᏢᏒᎢ, Ꮎ ᏓᎾᎵᎪᏂᏍᎬ ᏓᎾᏟᎶᏍᏗᏍᎬ ᎠᎴ ᎧᏁᏉᎢᏍᏗ ᎠᏕᎵᏆᏍᏗ, ᎠᎴ ᎠᎯᏓ ᎤᎾᏕᎵᏆᏍᏗ ᎠᏂᏫᎾ ᎠᎴ ᎠᎾᏔ Ꮎ ᏣᎳᎩ ᎿᏅ ᎠᏂᎳᏍᏓᏢᎢ ᏂᎬᎾᏛ ᎠᏰᎵ, ᎬᎾᏕᏂ ᏗᎾᏕᎵᏆᏍᎩ ᏧᎾᏍᏗ ᎠᎾᎴᏂᏍᎩ ᎠᎴ ᏗᏂᏍᏆᏗᏍᎩ ᎨᎦᏑᏰᏓ ᎤᏁᎳᏗᏍᏗ JOM ᎤᏙᏢᏒᎢ. ---  “ᏲᎦᏛᏁᎵᏓᏍᏗ ᎣᏣᎳᎪᎾᏗᏍᎩ ᎤᏙᏢᎯᏌᏅ ᏛᎨᏲᎲᏍᎬ ᏗᎾᏕᎵᏆᏍᎩ ᎾᎿᎢ JOM ᎤᎾᏙᏢᏒᎢ ᎤᎾᏅᏘ ᎠᎴ ᎤᏃᏟᏍᏗ ᎦᎬᎢ ᎢᏳᏅᏍᏗ ᎨᏒ ᎠᎴ ᎾᎿ ᎾᏓᏧᎾᏓᎴᏅᎢ” Shelly Butler-Allen, ᏣᎳᎩᎯ ᎠᏰᎵ JOM ᎤᎾᏙᏢᏒᎢ ᏄᎬᏳᏒᏕᎩ, ᎤᏛᏁᎢ. ---  “Ꮎ ᏣᎳᎩ ᎦᏬᏂᎯᏍᏗ ᏙᏳᎢ ᎤᏚᏟᏔ ᎬᏙᏗ Ꮎ ᏗᎾᏕᎵᏆᏍᎩ ᎤᏅᏌ ᎨᎪᏟᏍᏗ ᎠᎴ ᎠᏂᎳᏍᏓᏢ ᎨᎪᏟᏍᏗ, ᎠᏯᏃ ᏃᏤᎵᏍᎬ ᎯᎢᎾ ᏥᏓᎾᎵᎪᏂᏍᎪᎢ ᎤᏂᏍᏕᎵᏍᎪᎢ ᎪᎯᏴᏥᎩ ᎠᎴ ᎢᎸᎯᏳ ᏥᎨᏎᏍᏗ” ᎤᎾᏓᏠᏒᎢ ᎾᎿ ᎢᏳᎾᏓᏛ (ᎠᎾᎴᏂᏍᎩ ᎠᎴ ᏔᎵᏁ ᏗᏂᏂᏙᎯ) ᎨᎦᏠᏯᏍᏛᏅ ᏧᏲᎱᏒᎢ ᎬᎮ ᎠᏂᏓ ᎾᎿ ᎠᎬᏱ ᎤᎾᏓᏠᏒᎢ, ᎾᎿ ᏧᏍᏕᎲᎢ ᏔᎵᏁ ᎤᎾᏓᏠᏒ ᎠᎴ ᏧᎾᏯᏢᏗ ᎠᏂᏙᎫᏩ ᏦᎢᏁ ᎤᎾᏓᏠᏒ ᎢᏳᎾᏓᏛᎢ (ᏦᎢᏁ ᎯᏍᎩᏁ ᏗᏂᏂᏙᎯ) ᎤᎾᏓᏠᏒᎢ ᎨᎦᏠᏯᏍᏗᎭ Ꮎ ᏧᏲᎱᏒᎢ ᎬᎮ ᎾᎿ ᎠᎬᏱ ᎤᎾᏓᏠᏒᎢ, ᎠᏥᏍᎬᎿᎨᏍᏛ ᎠᏂᏙᏧᏩ ᏔᎵᏁ ᎤᎾᏓᏠᏒᎢ ᎠᎴ ᏩᏗᏏᏂ ᎩᎦᎨ ᎩᏟ ᏦᎢᏁ ᎤᎾᏓᏠᏒᎢ. ---  ᎢᏳᎾᏓᏛ 11 B ᎤᎾᏓᏠᏒᎢ ᎢᎨᏎᎢ ᏧᎾᏯᏢᏗ I ᎾᎿ ᎠᎬᏱ ᎤᎾᏓᏠᏒᎢ, ᏧᎾᏯᏢᏗ 2 ᏔᎵᏁ ᎤᎾᏓᏠᏒᎢ ᎠᎴ ᏧᏍᏕᏄᎲᎢ 5 ᏦᎢ ᎤᎾᏓᏠᏄᎢ. ---  ᎾᎢᏳᎾᏓᏛ 111 A (ᏑᏓᎵᏁ ᎠᎴ ᏧᏁᎵᏁ ᏗᏂᏂᏙᎯ, ᎨᎦᏠᏯᏍᏗᎭ ᏌᏯᏂ ᏣᎳᎩ ᎠᏂᎨᏳᏣ ᎠᎬᏱ ᎤᎾᏓᏠᏄᎢ, ᎣᎪᎢ ᎠᏂᏬᏗ ᏧᏂᏴᏫ ᏔᎵᏁ ᎤᎾᏓᏠᏒᎢ ᎠᎴ ᏧᏍᏕᏄᎲᎢ ᎠᏂᏩᏯ ᏦᎢᏁ ᎤᎾᏓᏠᏒᎢ. Ꮎ ᎢᏳᎾᏓᏛ 111 B ᎤᎾᏓᏟᎬᎢ, ᏧᏍᏕᏄᎲᎢ ᎩᎦᎨ ᏔᏬᏗ ᎤᎾᏓᏠᏎᎢ ᎠᎬᏱ, ᏧᎾᏯᏢᏗ ᎠᏂᏙᏧᏩ ᎤᏂᏴᏍᏔᏅ ᏔᎵᏁ ᎠᎴ ᏧᏍᏕᏄᎲᎢ ᏣᎳᎩ ᎠᏂᎨᏳᏣ ᎤᎾᏓᏠᏒᎢ ᏦᎢᏁ. ---  Ꮎ ᎢᏳᎾᏓᏛ 1111 Ꭺ (ᏐᏁᎵᏁ ᎠᎴ ᏗᏂᏍᏆᏗᏍᎩ) ᎤᎾᏓᏠᏒᎢ ᎢᎨᎦᏠᏯᏍᏓ ᎠᏥᏍᎬᎿᎨᏍᏛ ᏣᎳᎩ ᎪᎳ ᎠᎬᏱ ᎤᎾᏓᏠᏒᎢ, ᏏᏉᏯ ᏧᎾᏕᎶᏆᏍᏗ’ ᏚᏯ ᎠᎴ ᎦᏚᏗᎬᏨᏢᏅ ᏔᎵᏁ ᎤᎾᏓᏠᏎᎢ ᎠᎴ ᏩᏗᏏᏂ ᎩᎦᎨ ᎩᏟ ᏦᎢᏁ ᎤᎾᏓᏠᏎᎢ. ---  ᎾᎿ ᎢᏳᎾᏓᏛ 1111 B, ᎠᏴᏱ ᎤᎾᏓᏠᏒᎢ ᎢᎨᏎ ᏧᏍᏕᏄᎲᎢ ᏥᏍᏕᏥ. ᏔᎵᏁ ᎤᎾᏓᏠᏒᎢ ᎤᏂᎩᏍᏔᏁ Ꮎ ᎧᏩᏯ ᎠᎾᎦᎵᏍᎩ ᏔᏬᏗ ᎠᎴ ᏦᎢ ᎤᎾᏓᏠᏒᎢ ᎢᎨᏥᏁᎸ ᏓᏄᎪ ᏒᏃᏱ ᏔᏬᏗ. ---  JOM ᎨᎦᎨᏅᏓ ᏧᏂᎸᏫᏍᏓᏁᏗ ᏧᏂᏍᏕᎸᎯᏓᏍᏗ ᎠᏑᏰᏟ ᎠᏂᏴᏫᏯ ᏗᎾᏕᎵᏆᏍᎩ ᎤᏂᏁᏉᏤᏗ ᎠᎴ ᎨᏥᏁᏄᎵᏍᎬ ᏗᎾᏕᎵᏆᏍᎩ ᎤᏓᎪᎾᏗᎢ ᎠᎾᏕᎵᏆᏍᎬᎢ, ᏄᏍᏛ ᎤᏃᎯᏳᏒ ᎠᎴ ᎠᏂᏏᎾᏍᏛ. ᏧᎾᏕᎵᏆᏍᏗ ᏍᎦᏚᎩ ᏚᏙᏒᎢ ᏧᎾᏓᏁᏤᎸᎢ JOM ᏯᎾᏓᏛᏁᎯ ᏌᏊ ᏧᏂᎸᏫᏍᏓᏁᏗ ᎠᏂᏴᏫᏯ ᏧᎾᏕᎵᏆᏍᏗ ᎤᎾᏙᏢᎯ ᎠᎴ ᏧᎾᏕᎵᏆᏍᏗ ᏄᏂᎬᏫᏳᏒᏕᎩ. ᎾᏅ ᎤᏙᏢᏒᎢ ᎠᎵᏍᎪᏟᏗ ᏧᎾᏕᎵᏆᏍᏗ ᎤᎾᏔᏂᏓᏍᏗ ᎪᎱᏍᏗ ᎤᏂᏩᏛᏗ ᏗᎾᏕᎵᎢᏍᎩ ᎤᏁᏉᏥᎯᏍᏗ ᏱᎨᎦᏛᏁᏗ ᎨᏥᎾᏝᎢ, ᎠᏕᎵᏆᏍᏙᏗ ᎠᎱᏍᏗ ᎬᏔᏂᏓᏍᏗ, ᏄᏍᏛ ᎤᏃᎯᏳᏒᎢ ᎠᎴ ᎬᏙᏗ ᎪᎱᏍᏗ.

--- ---
Hulbert ᏗᏍᏆᏗᏍᎩ ᏚᏬᏪᎳᏁᎸ UCO
11/19/2009 07:10 AM
Hulbert, ᎣᎦᎵᎰᎻ.- ᏣᎳᎩ ᎠᏰᎵ ᎠᏁᎳ ᎠᎴ Hulbert ᎦᎸᎳᏗ ᏧᎾᏕᎶᏆᏍᏗ ᏗᏍᏆᏗᏍᎩ Paiten Taylor ᎤᏬᏪᎳᏅ ᎤᏤᎵ ᏂᎬᎾᏛ ᎪᏪᎵ ᏁᎵᏍᎬ ᎤᏑᏰᏒ ᏩᎦᎸᎳᏗᏴ ᏧᎾᏕᎶᏆᏍᏗ ᎠᏰᎵ ᎣᎦᎵᎰᎻ ᎾᎿ ᏚᏂᏃᏗ ᏌᏚᏏᏁ, ᎤᏪᎷᎯᏍᏗ ᏂᎨᏒᎾ ᏩᎦᎸᎳᏗᏴ ᏧᏕᎶᏆᏍᏗᎢ. ---  “ᎠᎾᎳᏍᎦᎵᏍᎩ ᏗᏘᏂᏙᎯ ᎠᎩᎪᎲ ᏕᎦᏁᎶᎲᏍᎬ ᏓᎾᎵᎪᏂᏍᎬ ᎾᎿ ᏅᏓᎩ ᎠᎴ ᏒᎾᏙᏓᏆᏍᏗ ᏭᏟᎢᎶᏟ ᎤᎷᏣ ᎠᎴ ᎠᏆᎵᏃᎮᏘᏂᏢ,” ᎤᏛᏁᎢ Taylor. ---  ᎤᏛᏁ UCO, ᎠᎴ NCAA ᎢᏳᏓᏓ II, ᏧᎾᏕᎶᏆᏍᏗ ᎾᏍᎩ ᏚᏳᎪᏛ ᎨᏎ ᎤᏁᏟᏃᎮᏢ Edmond ᎣᏂ. ---  “ᎤᏂᎧᎲ ᎠᎾᎳᏍᎦᎵᏍᎩ ᏗᏘᏂᏙᎯ ᎤᏙᎯᏳᎯᏯ ᎤᏰᎸᏒ ᎠᎴ ᎣᏍᏓᏊ ᎢᏰᎸᏎ ᏂᎬᏫᏍᏕᏊ. ᏗᎾᏁᎶᎲᏍᎩ ᏚᏂᎧᎲ ᎤᎾᏛᏅᎢᏍᏗᏌᏘ ᏧᎾᏁᎶᏗ ᎠᎴ ᏂᎬᏫᏍᏕ ᎤᎾᏚᎵᏍᎩ ᎾᎿ ᎤᏁᏓᏍᏗ. ᎠᎴ ᎤᏙᎯᏳ ᎤᏬᏚᎯ ᎦᏚᎲᎢ.” ---  Taylor ᎡᎵᏊ ᏳᏪᏅᏎ Ꮎ NCAA ᎢᏳᏓᏓ I ᎤᏪᏓᏍᏗ ᎢᎬᎾᏕᎾ. ᎠᏎᏅ ᏌᏊ Ꮎ UCO’S ᏚᏭᎪᏔᏁ ᎾᏍᎩ ᎾᎠᏂᎩᏍᏗ ᎨᏎ ᏧᏪᏅᏒᎢ. ---  “ᎠᏆᏚᎵᏍᎩ ᎠᏆᏕᎶᎰᎯᏍᏗ ᎾᎿ Boise ᏍᎦᏚᎩ (ᎾᎿ ᎠᏗᎰ) ᎠᎴ ᎬᏆᏚᎵᏍᎩ ᎠᏯ, ᎠᏎᏃ ᎢᎦ ᎢᏅᎯ ᎨᏒ. ᏩᏲᎻ ᎠᎴ Hendrix ᏩᎦᎸᎳᏗᏴ ᏧᎾᏕᎶᏆᏍᏗ (in Conway, ᏲᏁᎬ) ᎾᏍᎩ ᏄᏓᎴ ᏗᎩᎪᎵᏰᏓ ᎨᏒ,” ᎤᏛᏁᎢ. ---  ᎠᎴ ᎤᏂᎪᏓ ᏗᎾᏕᎶᏆᏍᏗ ᎠᎾᏁᏦᏍᎩ, Taylor ᎤᏩᏛᎮ ᎬᏩᎾᏲᏍᎬ ᎠᏟᎢᎵᏙᎲ ᎤᏦᏎᏗ ᎠᎴ ᏧᏍᏔᏰᎯᏍᏗ. ---  “ᏅᏛᎬᏩᏝᏃᎮᏗᏍᎩ ᎨᏒ ᎠᎾᎵᏍᎪᎸᏗᏍᎬ ᎠᎴ ᎬᏩᏟᏃᎮᏙᏗ ᏦᏍᎪᎯ ᎢᏳᏔᏬᏍᏔᏅ ᎠᎴ ᏑᏟᎶᏓ. ᏙᏭᏍᏊ ᏱᎦᏥᏲᏎ ᎠᏆᏂᎩᏍᏗ Ꮭ ᏴᎬᏆᏛᏓᏍᏗᏍᎩᎢ ᎠᎴ Ꮟ ᏗᎠᏂᏬᏂᏍᎬᎢ. ᏍᏗᎩᏓ ᎬᏆᏦᏎᏗᏍᎬ,” ᎤᏛᏁᎢ. ---  Taylor’s ᎤᏥ, Jackie Murphy, ᎾᏍᏊ ᎠᏁᏦᏍᎩ ᎨᏒ ᎦᎸᎳᏗ ᏧᎾᏕᎶᏆᏍᏗ ᎠᎴ ᎠᏁᎸᏗᏍᎬ ᎤᏍᏕᎸᏗ Taylor ᏄᏩᏤᎲᎢ. ---  “ᎠᏟᎢᎵᏒ ᎤᏙᎯᏳ ᎤᏓᎴᎾᎢ ᎨᏒ. ᏥᏃᎯᏎᎸ ᎣᏏᏊ ᎤᏰᎸᏗ ᏕᎫᎪᏗᏍᎬ, ᎠᎴᏃ ᏚᏭᎪᏔᏁᎢ. ᎦᏙᏍᏊ ᎢᏳᏍᏗ ᏱᏚᏭᎪᏘᏂ ᎣᏍᏗᏃᎯᏎᎸ ᏲᏍᏕᏙᎠ ᎣᏍᏗᏍᏕᎵᏍᎬᎢ,” ᎤᏛᏁᎢ Murphy. ---  Ꮎ ᎬᏍᏕᎵᏍᎬ ᎤᏚᏟᏕᎢ ᎣᏍᏓ ᏱᎬᏅᏗ ᎾᎿ ᏧᏓᎴᏅᎮ ᏧᎾᏕᎵᏆᏍᏗ ᎠᎴ ᎦᎸᎳᏗ ᏧᎾᏕᎵᏆᏍᏗ ᎤᎾᏁᏦᏗ. ---  “ᎨᎵᏍᎬ Ꮎ ᏩᏍᏓᏴ ᎨᏎᏍᏗ ᏅᎩ ᏄᎾᏓᎴ ᎠᏂᎨᏳᏣ ᏙᏣᏁᎶᎲᏍᎬᎢ ᎠᏂᏅᏍᎬ ᎠᎴ ᏅᎩ ᎢᏳᎾᏓᎴ ᎠᏂᎨᏳᏣ ᎤᎾᏛᏅᏍᏘᏌᏘ ᏧᎾᏁᎶᏗ ᎠᎴ ᏂᎪᎸ ᏧᎾᏁᎶᏗ,” ᎤᏛᏁ Taylor. ---  Alicia Zodrow, Hulbert’s ᎢᎬᏱ ᎠᏕᏘᏱᏍᎬ ᎠᏂᎨᏳᏣ ᎤᎾᏕᎦ ᏗᏘᏂᏙᎯ, ᎤᏛᏁᏃ Taylor ᎣᏍᏓᏊ ᎤᏰᎸᏁ ᎾᎿ UCO ᎢᎦᏳᏛᏗ ᎨᏒ ᎤᏬᎵᏥᏌᏘ Ꮎ ᎤᎾᏁᏦᏗ ᎠᎴ ᎤᏴᏍᏗᏊ ᎠᎴ ᎤᏅᏘ ᏂᎦᎵᏍᏔᏂᏙᎲ. ---  “ᎣᏍᏓᏊ ᏗᏁᎶᎲᏍᎦ ᏗᏁᎶᎲᏍᎦ ᎨᏒ ᎠᏁᏦᏍᎩ ᎣᏓᏱ ᏄᎾᎵᏍᏓᏁᎰ ᎠᏂᏐᎢ ᏗᎾᏁᎶᎲᏍᎩ,” ᎤᏛᏁ Zodrow. ---  ᎾᎯᏳ ᏥᎪᏪᎵᏍᎨ, ᎤᏛᏁ Taylor Ꮭ ᏳᏅᏖ ᎢᏳᏍᏗ ᎨᎲ ᏧᏕᎶᏆᏍᏗ ᎾᎿ UCO. ---  ᎠᏎᏃ, ᎤᏛᏁ ᎢᏳᏍᏓᏊ ᏱᎩ, ᏚᏭᎪᏛ ᏩᎦᎸᎳᏗᏴ ᏭᏅᏗ ᎠᎴ ᎤᎵᏌᎳᏙᏗ ᎾᎿ ᏓᏕᎶᏆᏍᎬ ᎾᏍᎩᏲ ᏥᎾᏛᏁᎰ ᏳᎣᏦᎾ. ---  “ᏝᏍᏗ ᎨᎶ ᏥᏣᏃᎯᏎᎳ ᎥᎨᏣᏛᏗ ᏂᎨᏒᎾ. ᏝᏍᏃ ᎦᎶ ᏥᏣᏃᎯᏎᎳ ᎢᏣᏛᏗᎢ. ᏂᎯ ᏨᏌ ᏗᏧᎪᏙᏗ,” ᎤᏛᏅᎢ.

--- ---
San Diego ᏣᎳᎩ ᎠᏰᎵ ᎨᎳ ᎠᎴ ᎠᏓᏴᎵᏛᏍᎩ ᎦᏬᏂᏍᎩ
11/06/2009 07:05 AM
San Diego, ᎠᏕᎳ ᏧᏢᎢ.--ᎾᎿ San Diego ᏣᎳᎩ ᎤᏂᏚᎲ ᏗᎦᎳᏫᎩ Phil Konstantin ᏚᏟᏃᎮᏔᏁ SDCC ᎠᏁᎳ ᎾᎿ ᎤᎾᏓᏟᏌᎮ ᏚᏂᏃᏗ ᏥᎧᎸᎢ ᎠᎴ ᎠᏕᎶᎰᎯᏍᏗ ᎨᏒ ᎾᏍᎩ ᏄᏕᏯᏔᏁᎲᎾ ᎨᏒ ᎾᏍᎩ ᏍᏓᏯ ᏗᎦᏬᏂᏍᎩ ᎦᏬᏂᏍᎬᎢ. ---  ᎾᏍᎩᏃ ᎯᎠ ᏄᏕᏯᏔᏁᎲᎾ ᎨᏒ ᏗᏓᎴᎲᏍᎨ ᏚᎸᏫᏍᏓᏁᎲ KUSI, ᎾᎥᎢ ᎤᏅᏌ ᎤᎾᏙᏢᎯ ᎠᏓᏴᎳᏗᏍᎩ ᎨᏒᎢ. Konstantin ᎾᏞᎬ ᏒᎯᏰᏯ ᎠᏂᏬᏂᏍᎩ ᏗᎪᏢᏍᎩ ᎠᎴ ᏗᏎᎮᎯ ᎾᏍᎩᎾ ᏧᏩᎦᏔᏅᏍᏔᏅ ᎤᏙᏢᏒ ᏕᎦᏅᏅ ᎠᎴᏂᎦᎵᏍᏔᏅᏍᎬ ᏗᎦᏃᏣᏢᏍᎩ ᎨᏒᎢ ᏅᎩ ᏧᏕᏘᏴᏓ. ---  “ᎾᏍᎩᎾ ᎠᎩᎸᏉᏛ ᎾᎿ ᏓᎩᎸᏫᏍᏓᏁᎲ ᎤᏂᎪᏓ ᎠᎴ ᎤᎾᏓᏅᏘ ᎨᏒ. ᏌᎾᎴᏃ ᎣᏥᏃᎮᏍᎩ ᎨᏒ ᏝᏙ ᎾᏍᎩ ᎢᎦ ᏍᏓᏯ ᎠᏓᏅᏖᎸᏗ ᏱᎨᏎᎢ,” ᎠᏗᏍᎬᎢ. “ᎤᏂᎪᏓ ᎤᏂᏍᏆᏂᎪᏗ ᎠᏂᏴᏫ ᏙᎦᏙᎵᏨ. ᎤᎪᏓ ᎾᏍᎩ ᎠᏓᏴᎵᏛᏍᎩ ᏧᏂᎸᏫᏓᏁᎵᏙ, ᎠᎴᏗᏍᏊ ᎠᎾᏓᏴᎵᏛᏍᎩ, ᏩᏥᏂ ᏗᎾᏓᏘᏂᏙ ᎠᎴ ᎤᏂᎪᏓ ᎤᏍᏆᏂᎪᏗ ᏧᏂᎸᏫᏍᏓᏁᎯ ᎾᎥᎢ ᎠᏁᎲᎢ, ᎠᎴ ᎡᎵᏊ ᎦᎦᏥᎵᏃᎮᏙᏗ ᎨᏒ ᎯᎢᎾ ᏧᏂᎸᏫᏍᏓᏁᎯ.” ---  ᎾᏍᎩᎾ ᏂᏚᎸᏫᏍᏓᏁᎲᎾ ᏥᎨᏒ Ꮎ KUSI, Konstantin ᏓᏍᏕᎵᏍᎬ ᎠᏕᎳ ᏧᏢᎢ ᏅᏃᎯ ᏧᎾᎦᏎᏍᏗ ᎬᏂᎨᏒ ᏂᎬᏁᎲ ᏂᎦᎵᏍᏔᏅᏍᎬ ᏅᏃᎯ ᎯᎠ ABC ᏧᎾᎵᎠᎯ KGTV ᎾᎡᏂᎩᏍᏓ ᏐᏁᎳ ᏧᏕᏘᏴᏓ. ---  Ꮟ ᎾᎿ ᏫᏂᎦᎷᎬᎾ ᏥᎨᏒ ᎤᎦᎾᏭ ᎢᏗᏢ ᎠᏕᎳ ᏧᏢᎢ, Houston ᎦᏁᎸ ᏔᎵᏍᎪ ᎦᎵᏉᎩ ᏧᏕᏘᏴᏓ. ᎾᎿ NASA ᏧᎸᎳᏍᏓᏁᎯ ᎨᏒ ᎯᎠ ᎠᏓᎴᏂᏍᎩ ᏐᏁᎳᏚ ᎢᏍᎪᎯᏧᏈ ᎦᎵᏆᏍᎪ ᏔᎵ ᏩᏍᏘ ᏐᏁᎳᏚ ᎢᏍᎪᎯᏧᏈ ᎦᎵᏆᏍᎪ ᎯᏍᎩ ᎠᎴ ᎤᎵᏍᏕᎸᏓ ᎨᏒ ᎾᏍᎩ ᏔᎵ ᎢᏳᏩᎪᏗ ᏴᏫ ᏓᏂᏌᎳᏗᏍᎬ ᏅᏙ ᎠᏁᏙᎯ, Apollo ᏓᎳᏚᏏᏁ ᎠᎴ ᎦᎵᏆᏚᏏᏁᎢ. ---  Konstantin ᎤᏛᏅ ᎠᎨᏳᏣ ᏚᎾᏓᏩᏛᎲ ᎠᎴ ᏚᎾᏙᎸᏤ ᎾᎿ Houston ᎠᏁᎮ ᎾᏍᎩᎾ ᏏᏓᏁᎸ ᎠᏎᏍᎩᏂ ᎤᎾᏓᏅᏎ ᎠᎴ ᎠᏕᎳ ᏧᏢᎢ ᏭᏂᎶᏎᎢ. ᎤᏍᏓᏩᏛᏎ Ꮎ ᎠᎨᏳᏣ ᎤᏙᏓ ᎤᏍᏕᎸᎮ ᏧᎸᏫᏍᏓᏁᏗ ᎤᏩᏛᎡᎴ ᎠᏃᏢᏅᏍᎬᎢ. ---  ᏔᎵ ᏫᏄᏕᏘᏴᎯ, ᎤᎪᏕ ᎤᏚᎸᎮ ᎤᏩᏛᏗ ᏧᎸᏫᏍᏓᏁᏗ ᎾᏍᎩ ᎢᎦ ᎤᏪᏙᎵᏓᏍᏗ ᏂᎨᏒᎾ ᎠᎴ ᏚᏖᎳᏕᎴ ᎾᏍᎩCHP Ꮎ ᏐᏁᎳᏚ ᎢᏍᎪᎯᏧᏈ ᏁᎳᏍᎪ ᎯᏍᎩ ᏧᏕᏘᏴᏌᏗᏒᎢ. ᎠᎬᏱ ᎠᏥᏁᏤᎸ ᏧᎸᎳᏍᏓᏁᏗ ᎾᏍᎩ Los Angeles, ᎠᏎᏍᎩᏂ ᎣᏂ ᎤᏓᏅᏎ ᏧᎸᏫᏍᏓᏁᏗ ᎬᏱᎯ San Diego ᏩᏥᎧᏁ ᎾᎥᏂᎨᏍᏗ ᏗᏂᏲᏟ ᎠᏁᎲᎥ. ---  “ᏦᎢ ᎠᎴ ᎠᏰᎵ ᏧᏕᏘᏴᏓ ᏓᎩᎸᏫᏍᏓᏁᎸ San Diego ᏅᏃᎯ ᏓᏆᏎᏍᏛ, ᎠᎴ ᏐᎢ ᏍᎩᎦᏚ ᏧᏕᏘᏴᏓ ᏓᎩᎸᏫᏍᏓᏁᎸ ᎾᏂᎥᏊ ᎠᏂᏴᏫ ᎦᏥᏍᏕᎸᎯᏙ ᎯᎠ ᎤᏗᏠᏯᏍᏗ ᏅᏃᎯ ᏧᎾᎦᏎᏍᏗ, ᎾᏍᎩᏃ ᎤᎪᏛ ᎢᏳᏩᎪᏗ ᎠᏓᏴᎵᏛᏍᎬ ᏧᏬᏂᏍᎬ ᏴᏫ ᎬᎩᎠᏘᏍᎬ,” ᎤᏛᏅᎢ. ---  ᏙᎢ ᏄᏛᏁᎸ ᏚᎸᏫᏍᏓᏁᎲᎢ ᎾᏍᎩ CHP ᏚᎸᏫᏍᏓᏁᎲ ᏔᎵ ᏯᎦᏴᎵ ᎯᏍᎩ ᎤᏕᏘᏴᏌᏗᏒᎢ ᎠᎴ ᎤᎴᏅᎲ ᏚᎸᏫᏍᏓᏁᎲ KUSI ᏅᎩᏊ ᏫᏒᏒᏝ. ᎾᏍᎩᎾ Ꮟ San Diego ᏤᎲ ᎨᎳᏗᏙ ᏄᎵᏍᏔᏁ Ꮎ SDCC, ᏁᎳᎦ ᎾᏍᎩ ᏅᎩᏍᎪᎯ ᏧᏕᏘᏴᏓ ᏚᏟᎢᎵᏙᎴ ᎨᎳ ᎢᏳᎵᏍᏙᏗ ᏣᎳᎩ ᎠᏰᎵ ᎠᎴ ᎠᏆᎾᏲᏍᏗ ᎤᏁᏍᏗ ᎾᏗᎦᎵᏍᏙᏗᏍᎬ ᎤᏥᏏᏗᏢ ᎤᏚᏚ ᏚᏕᏤ ᏚᏓᏘᎾᎥ ᎾᏍᎩ ᎤᏥ ᎦᎵᏉᎩ ᎢᏳᏕᏘᏴᏓ ᎨᏎ ᎠᎴ Ꮭ ᎢᎴᎯᏳ ᏳᎾᏛᎦᏁᎴᎢ. ---  “ᏍᏓᏯ ᏃᎦᎵᏍᏓᏁᎸ `ᎾᏍᎩ ᎯᎠ ᏣᎦᏎᏍᏗ ᏥᎪᏪᎳ ᎾᏍᎩ ᎡᏚᏚ ᎨᏒᎢ. ᎠᎴᏃ ᎠᏆᏢᏈᏒ ᎠᏎᏊ ᏄᎵᏍᏓᏅ ᎠᏙᎯᏳᎲᏍᎩ ᎪᏪᎸ ᎪᏬᎵ ᏥᏣᎳᎩ ᎨᏒᎢ,” ᎤᏛᏅᎢ. “ ᎤᎪᏛᏃ ᎨᏒ ᎠᏯ ᎾᎿ ᎤᎪᏛ ᏥᏲᏁᎦ, ᎠᏎᏍᎩᏂ ᎠᏆᏛᏒ ᎠᎩᎸᏉᏓ ᎨᏒ ᏥᏣᎳᎩ ᎨᏒᎢ. ᎡᏥ ᎾᏍᎩ ᎤᎨᏳᎯ ᎨᏒ ᎠᏣᎳᎩ ᎨᏒᎢ.” ---  ᎤᏛᏅ ᎤᎪᏓ ᎤᎦᏎᏍᏔᏅ ᎠᏂᏣᎳᎩ ᎢᏳᎾᏛᏁᎵᏓᏍᏗ ᎨᏒ ᎠᎴ ᏄᎾᏛᏁᎸᏍᏔᏅ ᎠᎴ ᎤᏚᎵᏗ ᏄᎵᏍᏓᏁᎲ ᎤᏕᎳᏗᏍᏗ SDCC ᎤᎪᏛ ᏧᏕᎶᏆᎡᏗᎢ. ---  “ᎯᎢᎾ ᎠᏆᏝᏅᏓᏕᎸ ᎠᏆᏖᎳᏗᏍᏗ ᎯᎢᎾ ᎤᎾᏓᏡᎬ ᎠᎴ ᎾᏍᎩᎾ ᎠᏆᏨᎶᏆ ᎤᎪᏛ ᎠᏆᏎᏍᏙᏗ ᎠᎴ ᎠᏆᏕᎶᏆᏍᏗ ᎢᏳᏍᏗ ᎨᏒ ᎠᏣᎳᎩ ᎾᎿ ᏍᎦᏚᎩ ᎨᏒ ᏃᏊ ᎨᏒᎢ,” ᎤᏛᏅᎢ. ---  ᎤᎦᏎᏔᏅᏃ ᎾᏍᎩ ᎠᏁᎯᏯ ᎠᎹᎵᎧ ᎠᏁᎯ ᎢᏳᎾᏛᏗ ᎨᏒ ᎠᎴ ᏄᎾᏛᏁᎸᏍᏔᏅ ᏄᎾᏛᏁᎸ ᎠᎴ ᎪᏪᎳ ᎤᏬᏪᎳᏅ “ᎯᎠ ᎢᎦ ᎾᎿ ᎤᏴᏢ ᎠᎹᎵᎧ ᎠᏴᏫᏯ ᏄᎾᏛᏁᎸᎢ.” ᎠᎴᏗᏍᏆ ᏑᏓᎵ ᏓᏯᏙᏢ ᎾᏍᎩ ᏔᎵᏍᎪ ᏅᎩ ᏓᏯᏙᏢ ᏚᏬᏪᎳᏁᎸ “ ᎠᏁᎯᏯ ᎠᎹᎵᎧ ᏂᏧᎵᏍᏔᏅᏍᏔᏅ ᎾᏍᎩ ᎾᏂᎾᎦᏔᎲᎾ,” ᎠᎴ ᎤᎵᏍᎪᎸᏔᏅ ᎯᎠ ᎪᏪᎸ ᎠᎴ ᎦᏟᏌᏅ ᎨᏒ ᎾᏍᎩ “ᏚᎾᏓᏁᏤᎸ ᎠᎹ ᎠᏰᏟ ᎠᏂᏴᏫᏯᎢ.” ᎣᏂᏃ ᏗᎪᏪᎵ ᎯᎠ ᏚᏬᎡ “Ꮎ ᏂᎦᎵᏍᏗᎬ ᎡᎶᎯ ᏗᎧᎾᏩᏛᏍᏗ” ᎠᎴ ᏄᎵᏍᏓᏅᎢ “ᏂᏧᏓᏅᏛᏂ ᏗᎧᎾᏩᏛᏍᏗ ᎠᏕᏲᎸ ᏙᏱᏗᏢ ᎦᏚᎲ,” ᎠᏗᏍᎬ Konstantin.

--- ---
11/05/2009 07:11 AM
ᏐᎯ: ᎠᎦᏙᎲᏍᏗ ᎠᏍᏆᏂᎪᏗᏍᎩ ᏄᎾᏰᎯᏍᏛᎾ ᎨᏯᏙᎯᏍᏗ ᏚᏂᏅᏗ ᎧᎸᎢ ᎨᏒᎢ, ᎠᏎᏃ ᎡᎵᏍᏗ ᏚᏕᏘᏴᏓ ᎢᎪᎯᏓ ᏴᎬᏓ. --- ᎥᏍᎩᏱ ᏔᎵ ᎢᏯᎦᏴᎵ ᏐᏁᎳ --- ᎪᏪᎶᏗ: ᎠᎹᏰᏟ ᎠᏴᏫᏯ ᎤᏅᏔᏂᏓᏍᏗ ᎤᏙᏢᏒ ᏓᏁᏲᎲᏍᎦ ᎠᎦᏙᎲᏍᏗ ᎠᏍᏆᏂᎪᏗᏍᎩ ᎨᏯᏙᎯᏍᏗ ᎢᎬᎾᏕᎾ ᏧᎾᏕᏠᏆᏍᏗ. --- ᎠᎼᎯ, ᎣᎦᎳᎰᎹ- ᎠᎹᏰᏟ ᎠᏴᏫᏯ ᎤᏅᏔᏂᏓᏍᏗ ᎤᏙᏢᏒ ᏓᎵᏆ ᎨᏒ ᎤᏅᏔᏁ ᏚᏂᏅᏗ ᎧᎸ ᏓᎾᏕᏲᎲᏍᎬ ᎠᎦᏙᎲᏍᏗ ᎠᏍᏆᏂᏙᏗᏍᎩ ᎨᏯᏙᎯᏍᏗ ᎧᏃᎮᏗ ᏍᎩᎦᏚ ᎢᎬᎾᏕᎾ ᏧᎾᏕᏠᏆᏍᏗᎢ ᎾᏍᎩᏃ ᎢᎦᏗᏊ ᎨᏎ ᎠᏓᎴᏅᏗᏍᎬ ᎠᎦᏙᎲᏍᏗ ᎠᏍᏆᏂᏙᏗᏍᎩ ᏄᎾᏰᎯᏍᏛᎾ ᎨᏯᏙᎯᏍᏗ ᎧᎸᎢ. --- ᏚᏂᏅᏗ ᏔᎵᏍᎪ ᏧᏁᎵᏁ ᏥᎨᏒ, ᎠᎹᏰᏟ ᎠᏴᏫᏯ ᎤᏅᏔᏂᏓᏍᏗ ᎤᏙᏢᏒ ᏄᎬᏩᏳᏒ Audra Conner ᎬᎾᎨᏒ ᏄᏩᏁᎴ ᎧᏃᎮᏗ ᎾᏍᎩᏃ ᎤᏠᏯᏍᏕ ᎠᏓᏙᏟᏍᏙᏗ ᎠᎵᏍᏕᎸᏙᏗ ᏳᏍᏗᎭ ᎠᎦᏙᎲᏍᏗ ᎠᏍᏆᏂᎪᏗᏍᎩ ᎠᏏᎳᏛᎢ ᏱᏙᎸᏫᏍᏓᏁ Ꮎ ᎠᎼᎯ ᎦᎸᎾᏗ ᏧᎾᏕᏠᏆᏍᏗ ᏗᎾᏕᏠᏆᏍᎩ. --- “ᏙᏥᏃᎯᏎᎰ ᎢᎬᏱ ᎠᎾᎴᏂᏍᎩ ᎦᎸᎾᏗ ᏗᎾᏕᏠᏆᏍᎩ ᎠᎴ ᎦᎸᎾᏗ ᏗᎾᏕᏠᏆᏍᎩ ᎾᏍᎩᏃ ᎾᏊ ᏳᎾᎴᏅᎭ ᎠᏏᎳᏛ ᎨᏒᎢ ᎤᏅᏙᏗ ᏄᎾᏰᎯᏍᏛᎾ ᎠᎴ ᏚᏳᎪᏛ ᎠᏛᏁᎸᏂᏓᏍᏗ ᎠᎴ ᎠᎾᏟᏂᎬᏁᎲ Ꮎ ᎠᎦᏙᎲᏒ ᎠᏍᏆᎾᏙᏗᏍᎩ ᎣᏍᏓ ᏄᏅᎿᏕᎬ ᎠᎴ ᎤᏅᏌ,” Conner ᎤᏛᏁ. ᎤᏁᏉᎥᏃ Ꮎ ᎬᎾᎨᏒ ᏂᏕᎬᏁᎲ ᏚᎪᎲ ᏗᎾᏕᏠᏆᏍᎩ ᏚᎾᎧᏛ ᎾᏍᎩ ᎬᎾᎨᏒ ᏄᎾᎵᏍᏔᏁᎲᎢ. “ᏴᎪᏩᏔ ᏚᎾᎧᏛᎢ, ᎾᏍᎦᏯ, ‘ᏂᎦᏛᏁᎰ’ ᎠᎴ ‘ᎾᏆᏛᏁᎳ.” ᏯᏕᎳᎰᎯ ᏄᏍᏛ ᎾᎾᏛᏁᎳᏫᏍᎬ ᎤᏂᎩᏏᏌᏅᎢ ᎨᏒᎢ, ᎠᏎᏃ ᎾᏊ ᏱᏗᏣᏃᎮᏝ ᎢᎦᏓ ᏗᎧᏃᎮᎸᎢ ᎾᏍᎩ ᎪᎱᏍᏗ ᏙᏳ ᎤᎵᏍᏔᏅᎢ ᏅᏗᎦᎵᏍᏙᏗᏍᎬ ᏄᏍᏛ ᏅᏛᏁᎳᏫᏍᎬ ᎾᏊᏃ ᏣᏅᏙ ᎤᎾᏛᏓᏍᏛᎢ.” --- Conner ᎤᏮᏔᏅᎢ ᏗᏟᎶᏍᏔᏂᏓᏍᏗ ᏓᎳᏚ ᎢᏳᏕᏘᏴᏓ ᏗᏕᏠᏆᏍᎩ ᎠᎫᎢᏍᏔᏅ ᎨᏎᎢ ᎤᏓᏐᏢᏅᎢ, ᏂᏗᎦᎵᏍᏙᏗᏍᎨ ᎠᏓᏐᏢᏗ ᎤᏠᏯᏍᏗ ᏓᏟᎶᏍᏗᏍᎨ ᎤᏓᎵᏚᎩ ᎨᏒ ᎠᎴ ᎾᏊ ᏧᎵᎢ ᏫᏓᏁᎮᎢ ᎬᏗᏍᎨ ᏗᏝᏃᎮᏗ ᎪᏪᎶᏗ ᎾᏊ ᏚᎾᎦᎴᏅᎭ. --- “ᎾᎯᏳ ᏱᏗᎩᏃᎮᏝ ᎾᏍᎩ ᏂᏚᏍᏗᏓᏅ ᎤᎿ ᏙᏳ ᎡᎵᏊ ᏗᏓᏐᏢᏍᎩ ᏯᎾᏓᏙᏏ ᎢᏳᏃ ᎠᎾᎦᎵᏍᎩ ᏗᎪᏪᎵ ᎬᏔᏅ ᏗᏓᏟᎶᏍᏔᏅ ᏳᏫᏛᎦᏅᏍᎦ ᎠᎴ ᏃᏒᎾ ᏳᏮᎪᏪᎵᎠ (ᎾᏍᎩ ᎠᏓᏐᏢᏗ ᎧᏁᏍᏗᏍᎩ), ᎾᏍᎩ ᏣᏅᏙ ᏍᏘᎩᏓᏃ ᎤᎪᏙ ᏏᏃ ᎠᏕᎳᎰᏒᏊ ᎨᏒᎢ ᏅᏗᎦᎵᏍᏙᏗᏍᎪ Ꮭ ᏯᎾᏓᏅᏖᏍᎪ ᎦᎨᎫᎢᏍᏙᏗ ᎨᏒ ᎾᏍᎩ ᎢᏳᏍᏗ ᎪᎱᏍᏗ,” ᎤᏛᏅ. --- Conner ᎾᏍᏊ ᏄᏪᏎ ᏚᏕᏠᏆᎥ ᎢᎦᏓ ᎢᎬᏛᏁᏗ ᎠᎴ ᎢᎬᏛᏁᏗ ᏂᎨᏒᎾ ᎾᎯᏳ ᏳᏭᏟᏯᎶᏝ Ꮎ ᏓᏏᎳᏕᏫᏒ ᎠᎴ ᎣᏩᏌ ᎠᏓᏃᎮᏍᎩ. --- “ᏝᏃ ᏱᎪᎵᎨ ᏂᎦᎵᏍᏗᏊ ᎠᎦᏙᎲᏒ ᎠᏍᏆᏂᏙᏗᏍᎩ ᎤᎲ IP ᏫᏗᎦᏅᏗᎢ ᎠᎴ ᎦᎪᏭ ᏱᎩ ᏱᎬᏔᏂᏓ, ᎭᏢᏭ ᎨᏒ ᎯᎳᏫᏳ ᎨᏒ,” ᎤᏛᏅ. “ᏂᎨᎵᏍᎬᏃ ᎡᎵᏊ ᏑᏓᎴᎩ ᎨᏒ ᏓᎩᏍᏚᎢᎡᎸ ᏗᏥᎦᏙᎵ ᎾᏍᎩ Ꮎ ᏗᏇᏥ ᏗᏂᏲᏟ ᏗᎬᏮᎾᏙᏗ (ᎤᎿ ᎠᎦᏙᎲᏒ ᎠᏍᏆᎾᎪᏗᏍᎩᎢ. ᎾᏋᎿᏰᏃ ᎠᎧᏛᎪᏪᎵ ᎠᏚᏓᎸᏗ ᎠᎴ ᏂᏕᎬᎾᏗᏍᎪ ᏗᎨᎦᏟᎶᏍᏔᏅ ᏂᏗᎬᏩᎾᏄᏫ ᎠᎾᎳᏍᎦᎵᏍᎬ ᏧᎾᎿᏬ, ᎠᎴ ᏱᏗᏮᎾᏕᏍᏗ ᏄᎵᏍᏔᏅ ᏅᏗᎦᎵᏍᏙᏗᏍᎬ Ꮭ ᎾᏍᎩ ᎢᏳᏍᏗ ᎢᏯᏛᏁᏗ ᏱᎨᏎᎢ.” --- ᎯᎠ ᏄᏪᏒ, ᎠᏓᏅᏖᎵᏙᎸ ᎾᏍᎩ ᏅᎬᏁᎲ ᎣᏩᏒᎯᏯ ᏅᏗᎦᎵᏍᏙᏗᏃ ᎢᎦᏓ ᏧᎾᎿᏬ ᏗᏂᏲᏟ ᎠᎴ ᎦᏚᎲ ᏚᎾᏙᎥ ᏕᎪᏪᎶᎢ. “ᏑᏓᎴᎩ ᏳᏛᏁᏗ ᎩᎶ ᎾᏍᎩᏃ Google ᎢᏳᎶᏁᏗ Ꮎ ᏚᏙᎥ ᎠᎴ Ꮎ ᎤᏤᏟᏓ ᎦᏚᎲ ᎠᎴ ᏳᎾᏅᏔ ᎤᎿ ᎮᎲ ᎠᎴ ᏗᏤᏥ,” Conner ᎤᏛᏁ. “ᏍᏗᎩᏓᏃ ᎠᏍᎦᎢᏍᏗᏳ.” --- ᎯᎠ ᏄᏪᏎ, ᏂᎦᎵᏍᏗᏊᎢ ᎤᏓᎦᏴᎵᎨ, ᏧᎾᏕᏠᏆᏍᏗ, ᎠᎴ ᏗᎦᎸᏫᏍᏓᏁᏗᎢ ᏯᏅᏗᎭ ᎠᏏᎳᏕᏫᏒ ᎠᎴ ᎠᎦᏙᎲᏒ ᎠᏍᏆᏂᎪᏗᏍᎩ ᏯᎾᎵᏍᏕᎸᏙᏓ ᎯᎠ ᎠᏓᏃᏫᏎᎯ ᎠᎴ ᎾᏍᎩ ᎠᏓᏃᏫᏎᎯ ᏰᎵᏊ ᎬᏩᏛᏗ Ꮎ AIRC ᎤᎾᏤᎵ ᎠᏛᏁᎶᏗ ᎠᏯᏍᏗ ᎤᏃᏢᏒ www.airinc.org. --- “ᎦᏓᏅᏖᏍᎬ ᏂᎦᎵᏍᏗᏊ ᎤᏓᎦᏴᎵᎨ ᏳᎭ ᎠᎦᏙᎲᏍᏗ ᎠᏍᏆᏂᎪᏗᏍᎩ ᎤᏁᏅᏒ ᎠᎴ ᏗᏂᏲᏟ ᏱᏚᏅᏯ ᏗᏝᏃᎮᏗ ᏓᏏᎳᏕᏫᏒ ᎤᏠᏯᏍᏗ…ᎤᏂᎯ ᎢᏳᎵᏍᏙᏗ ᎯᎢᎾ ᎠᏓᏃᏫᏎᎯ ᎠᎴ ᎤᎾᏖᎳᏗᏍᏗ,” Conner ᎤᏛᏁ. “ᎡᎵᏊ ᏱᏣᎭ ᎯᎢᎾ ᎠᏓᏃᏫᏎᎯ, ᎠᏎᏃ ᏂᏣᏅᏛᎾ ᏱᎩ ᏗᏤᏥ ᎾᎾᏛᏁᎲ ᏓᏏᎳᏕᏫᏒ ᎠᎴ ᏂᏣᎳᏅᏓᏛᎾ ᎢᎨᏎᏍᏗ ᏣᎪᎵᏰᏗ ᎠᎴ ᏂᏣᎦᏔᏅᎾ ᎢᎨᏎᏍᏗ ᎤᏠᏱᏊ ᏱᎦ ᏕᏣᏚᎪᏓᏁ ᎠᏂᏐᎢᏊ ᎨᏒ ᎢᏳᏃ ᏱᏔᎵᏍᎪᎸᏓᏁ ᏃᏒᎾ ᎤᎾᏛᏁᎶᏗ ᏓᏏᎳᏕᏫᏒᎢ.” --- Ꮎ AIRC ᏰᎵ ᎬᎾᎨᏒ ᎬᏩᏅᏃᏗ Ꮎ ᎠᎦᏙᎲᏒ ᎠᏍᏆᏂᎪᏗᏍᎩ ᏄᎾᏰᎯᏍᏛᎾ ᎠᏓᏃᏎᎯ ᎾᏍᎩ ᎢᎬᏱ ᎠᎾᎴᏂᏍᎩ ᎦᎸᎾᏗ ᎠᎴ ᎦᎸᎾᏗ ᏗᎾᏕᏠᏆᏍᎩ ᏂᎦᎵᏍᏙᏗᏍᎬᏃ ᎠᏕᎳ ᎠᎵᏍᎪᎸᏔᏅᎢ ᎨᏒᏖ, Conner ᎤᏛᏁ. --- Ꮎ AIRC ᎠᏕᎳ ᎠᏃᏢᏍᎩ ᏂᎨᏒᎾ ᎤᎾᏓᏡᎬ ᎢᎩ ᎾᏍᎩᏃ ᏓᎾᏛᏅᏍᏗᏍᎪ ᏯᏛᏁᎵᏓᏍᏗ ᏚᏳᎪᏛ ᏗᎬᏔᏂᏓᏍᏗ ᎠᎴ ᏓᎾᏓᏁᎸᏍᎪ ᎠᏂᎦᏔᎿᎥ ᎾᏍᎩ ᎠᎴ ᎠᏂᎳᏍᏔᏢ ᎤᏂᎷᏤᎯ, ᏚᏙᏢᏩᏗᏒ ᎠᎴ ᏧᎾᏕᏠᏆᏍᏗ ᎠᏰᎵ ᎤᏙᏢᏒ ᏂᎬᎾᏛᎢ.

--- ---
10/07/2009 07:31 AM


--- ---
ᏣᎳᎩ ᎠᏰᎵ ᎨᎳ ᏓᏛᎯᏍᏗᏍᎪ ᏍᎩᏯ ᎢᏳᏍᏗ ᏎᎷ
10/07/2009 07:12 AM
Barnsdall, ᎣᎦᎵᎰᎹ- ᏣᎳᎩ ᎠᏰᎵ ᎨᎳ Andy Vann ᎾᏍᎩ ᏗᏕᏲᎲᏍᎦ ᎨᏒ Barnsdall ᎾᎿ ᏦᏍᎪᎯ ᏅᎩ ᏧᏕᏔᏴᏓ. ᏍᎪᏝᏍᏗ ᎠᎾᎳᏍᎦᎵᏍᎩ ᏗᏘᏂᏙᎯ, ᏚᏕᏲᏅ ᏗᏎᏍᏗ ᎠᎴ ᏂᎪᎯᎸ ᎤᎵᏍᎨᏗ ᎨᎳ ᎨᏒ ᎾᎿ Osage ᏍᎦᏚᎩ. ---  ᎾᏍᎩ ᏔᎵ ᏯᎦᏴᎵ ᏧᏁᎳ ᎤᏕᏘᏴᏌᏗᏍᏒ ᎠᏂᏣᎳᎩ ᎤᏂᏍᎪᎸᎡᎲ, ᎤᎬᏫᏳᎯ ᎤᏥᏣᏘ ᏚᏂᎳᏕᎴ ᏣᎳᎩ ᎠᏁᎳ ᎤᎾᏛᏅᏫᏍᏙᏗ ᏫᏗᎦᏛ ᎬᏔᏅ ᎪᎯᏳᎯ, ᏂᏧᎾᏛᏁᎸᏍᏔᏅ ᎠᎴ ᎠᎵᎮᎵᏍᏗ ᎾᏍᎩᎾᏍᏊ ᏗᏕᎶᏆᏍᏗ ᎠᎴ ᎠᏕᎶᏆᏍᏗ. ᏍᎩᏯ ᎢᏳᏍᏗ ᏚᏂᎳᏕᎸ, ᎠᏂᎳᏍᏓᏢ ᎠᎬᏯ ᎠᏂᏙᎾᎢ ᏧᏂᎸᏫᏍᏓᏁᎯ ᏚᏂᏁᎴ ᎤᏍᏗ ᏕᎦᏅᏛ ᎤᎦᏓ ᏎᎷ ᎾᏍᎩ ᎠᏁᏙ ᎾᏍᎩ ᎤᏂᏍᏆᎸᎡᎲᎢ. Vann, ᎾᏍᏊ ᏚᎩᏒ, ᎾᏍᎩ ᏎᎷ ᏕᎦᎸᏛ. ᎪᎨᏯ ᏥᎨᏒ, Vann ᏚᏫᏒ ᎯᎠ ᏧᎦᏔ, ᎠᎴ ᏂᎦᏓ ᎤᎾᏟᏰᏅ ᎠᎴ ᎢᎾ ᎢᏗᎾᏘ ᎨᏒ ᏌᏊ ᎤᏩᏌ Ꮭ. ---  “ᎠᏯ ᎠᏆᏓᏅᏖᏓ ᎨᏒᏒ(ᎯᎠ ᏗᎩᏫᏍᏗ ᎤᎾᎦᏔ), ᎾᏍᎩ ᏗᏓᏘᏁᎦ ᎨᏒ ᎤᎬᏫᏳᎯ ᎤᏥᏣᏘ, ᎾᏍᎩ ᏚᏁᎸ ᎤᏂᎦᏘ, ᎠᎴ ᎠᎩᏂᎳᏕᎸ ᏯᏆᏛᏗᎢ. ᏓᎨᏲᏢ ᏗᏇᏅᏒ ᎯᎠ ᎤᏂᎦᏘ ᏂᏓᏳᎾᏓᎴᏅ ᏔᎵ ᎢᏍᎪᎯᏧᏈ ᎠᏂᏣᎳᎩ ᎤᎾᏓᏟᏌᎲ, ᎤᏛᏅ, “ᏙᏓᏥᏫᏏ ᎯᎠ ᎤᏂᎦᏘ ᎪᎨᎢᏴᎢ,” ᎤᏛᏅᎢ. ---  ᏅᎩ ᎾᏍᎩ ᏎᎷ ᎤᏴᏗᏅᏒ ᎨᎳᎯ ᎤᎾᏛᏒ ᎠᎴ ᏎᎷ ᎤᏂᎳᏛᎢ, ᏌᏊ ᎡᏍᎦ ᏄᎵᏍᏔᏅ ᎾᏍᎩ ᏍᏓᏯ ᎤᏃᎸᏅᎢ. ---  “ᎤᎪᏛ ᎤᎾᏛᏒ ᏌᏊ ᎤᏒ ᎤᏃᎸᏅ ᎠᎴ ᎤᏃᎸᏔᏅ ᏌᏊ ᎤᏴᏗᏅᏒ,” ᎤᏛᏅᎢ. ---  Vann ᎤᏛᏅ ᏚᏩᎫᏍᏛᏅ ᏫᏚᏩᎪᏛ ᎬᏃᏌᏍᏗ ᎫᎭᎵᏔᏅ ᏓᏍᏕᎵᏍᎬ ᎤᎾᏛᎯᏍᏗᎢ ᎾᏍᎩ ᎪᎦ. ᏄᏍᏛ ᎤᏓᏅᏖᎸ ᎣᏍᏓ ᎨᏒ ᎠᎴ ᏎᎷ ᎤᎦᏛᎴᏒᎢ. ᎾᏍᎩ ᏕᏂᏅᏛ ᎢᎬᏱ, ᎾᏍᎩ ᏎᎷ ᎤᏴᏗᏅᏓ ᎾᏍᎩ ᏧᏁᎳ ᎢᎳᏏᏓ ᏂᏕᎦᏛ ᎠᎴ ᏙᎯ ᎨᏒ, ᎠᏗᏍᎬᎢ. ---  Vann ᎤᏛᏅ ᎾᏍᎩ ᎢᎾ ᎢᎦᏘ ᏎᎷ ᎤᏰᎬ ᎠᏂᏍᏆᏂᎪᏍᎬ ᎾᎥ ᎠᏂᏁᎳ.”ᎠᏂᏍᏆᏂᎪᏍᎬ ᏧᏍᎪᎳ ᎦᎸᎳᏗᏝ ᏂᏕᎦᏏ ᎤᏰᎬᎢ.” ---  Vann ᎤᏛᏅ ᎤᏕᎶᏆᎥ ᏂᎦᎵᏍᏗᏍᎬ ᏎᎷ ᎾᏍᎩ ᎤᏚᏓ, ᎠᎴ ᎪᎯᏓ ᏗᏕᏲᎲᏍᎦ ᎨᏒ, ᎤᎸᏉᏔᏅ ᎾᏍᎩ ᏚᏛᎯᏍᏔᏅ ᏎᎷ ᎠᎴ ᏚᏕᏲᏅᎢ. ---  “ᏱᏙᎦᏕᏲᎾ, ᏙᏤᏲᎲᏍᎪ ᏗᎾᏕᎶᏆᏍᎩ ᎾᏍᎩ ᎤᏠᏯᏊ ᏦᏥᏫᏒᏍᎪ ᎠᏫᏒᏗᎢ,” ᎤᏛᏅᎢ. “ᎣᏍᏎᏍᏗ ᎣᏣᏛᏅᎢᏍᏗᏍᎪ, ᏦᎩᏫᏍᏗ ᎤᏂᎦᏘ, ᎦᏓᎷᎪᏗ, ᎠᎹ ᏗᏍᏚᏟᏍᏗ ᎠᎴ ᎣᏍᏓ ᏗᎦᏎᏍᏙᏗ ᎾᏍᎩ ᎠᏛᏍᎬ ᎠᎴ ᎦᎸᎳᏗᎨ ᎢᏗᎾᏘ ᎾᏃ ᎠᏯ ᏂᏙᏣᏛᎢ.” ---  ᎤᏛᏅ ᏗᏍᏆᏂᎪᏙᏗ ᏳᏟᎶᏠ ᏎᎷ ᎤᏠᏯᏊ ᎾᏍᎩ ᏗᏂᏲᏟ ᎾᏍᎩ ᎤᎾᏕᎶᏆᎥ ᎠᏂᏫᏗᏍᎬ ᎠᎴ ᎡᎶᎯ ᏫᏚᏳᎪᏛ ᏩᏂᎶᏍᎪ ᏓᏤᏢ ᎠᏕᏗ ᏫᎾᏅᏁᎰᎢ.

--- ---
ᎠᏂᎳᏍᏓᏢ ᎠᏂᎶᎾᏍᏗᏍᎬ ᎧᏁᏉᎠ ᏫᏏ ᎠᏁᎲ
10/06/2009 07:08 AM
ᎢᎪᏗ ᎦᏅᎯᏓ, ᎣᎦᎳᎰᎹ.- ᎢᎾ ᎢᎾᎨ ᏗᎨᏒ ᏣᎳᎩᎯ ᎠᏰᎵ ᎠᎨᏅᏓ ᎦᏓ ᎠᎲᎢ, ᎠᏂᏔᎵᎭ ᎠᏂᏍᎦᏯ Ꮎ ᎠᏂᏅᏍᏓᏢ ᎡᎶᎯ ᏄᏍᏗᏓᏅ ᎤᎾᏙᏢᏒ ᏗᎦᎸᏫᏍᏓᏁᏗ ᎠᏂᏁ ᎢᎩᏥ ᏁᎯᏴ ᎠᏂᏍᏕᎵᎲ ᏫᏏ ᏓᏛᎯᏍᏗᏍᎬ (ᎠᎴ ᏫᏏᏊ) ᏓᏬᎵ. --- ᎾᏅ Maitake ᏓᏬᎵ, ᎠᎴᏍᏊ ᎪᏟᏍᏗ grifola frondosa, ᏧᏄᎪᏔᏅ ᎣᏍᏓ ᎠᎩᏍᏗ. ᎤᏂᎪᏗ ᎠᏂᏣᎳᎩ ᏴᏫ ᏓᏂᎾᏮᏘᎰ ᎾᏅ ᎠᏛᏍᎪᎢ ᎾᎥᎢ ᏗᏍᏓᏯ ᎠᏓ ᏕᏡᎬᎢ ᎾᏅ ᎡᎳᏗ, ᎠᎴᏍᏊ ᎪᏟᏍᏗ “ᎠᏥᏔᎦ ᎠᎩᏌ ᎾᏅ ᎢᎾᎨ ᎡᎯ,” ᎾᏍᎩ ᎤᏪᏩᏨ ᏓᏬᎵ ᎤᏬᏗᎨ ᎠᎴ ᎤᏁᎦ ᎨᏐ ᎭᏫᎾᏗᏜ ᎠᎴ ᎤᎪᏛ ᎨᏒ ᎤᏓᏢᎪᎢ ᎾᏅ ᎡᎳᏗ ᎠᏓᏯ ᏕᏡᎬᎢ ᎾᏅ ᎤᏴᏢ ᎧᎸᎬᎢᏗᏜ ᎣᎦᎳᎶᎹ. --- ᎡᎶᎯ ᏄᏍᏗᏓᏅ ᎤᎾᏙᏢᏒ ᎠᏓᏎᎮᎯ, Pat Gwin, ᎠᎴ ᎡᎶᎯ ᏄᏍᏗᏓᏅ ᎤᎾᏙᏢᏒ ᎠᏟᏂᎬᏁᎯ Mark Dunham ᎾᏅ ᎢᎪᎯᏓ ᎡᏙᎮ ᏚᎵᏍᏗ ᎧᎸᎢ ᏧᏍᏗ ᏓᎪᎴᏍᏗᎲ ᎾᏅ ᎡᎳᏗ ᏕᏡᎬ ᎾᏅ ᏧᎾᏍᏕᏜ ᏚᏠᏒᎢ, ᎠᎴ ᎢᎦᏢᏍᎨᎢ ᏓᏍᏚᎲ ᎬᏰᎯ grifola frondosa ᎾᏅ ᎠᏔᎴᏒ Ꮟ ᎤᏓᎷᎸ ᏓᏍᏚᏗᏍᎬ ᎤᎧᎾᏫ ᎬᏗ. --- Gwin ᏄᏪᏒᎢ, ᏫᏏᏃ fungus ᎾᏅ ᎠᏛᏍᎪᎢ ᏕᏡᎬᎢ ᏚᎾᏍᏕᏢ ᎾᏅ. ᎾᏅ ᎤᏴᏢ ᎧᎸᎬᎢᏗᏜ ᎣᎦᎳᎰᎹ, ᎾᏍᎩᏃ ᎤᎪᏛ ᎨᏒ ᎠᏛᏍᎪᎢ ᎠᏓᏯ ᏕᏡᎬᎢ. ᎠᎾᏁᏢᏗᏍᎬ, Gwin ᎠᎴ Dunham ᏓᏂᏢᏍᎨᎢ ᎤᏥᏍᎦᏟ ᎾᏅ ᎯᎸᏍᎩ ᏧᏓᎴᎩ ᏕᏡᎬᎢ, ᎤᏁᎦ ᏩᏁᎢ, ᎬᎿᎨ ᏎᏗ, ᎧᎵᏎᏥ, ᏓᏩᏥᎳ, ᎠᎴ ᏧᎧᏃᎾ. --- “ᏂᎬᏂᏏᏍᎬ ᏍᏓᏱ ᏗᎦᎾᏩᏛᏗ (ᏓᏬᎵ), ᎣᎩᎾᏚᎵᏍᎬ ᎣᎩᏂᎪᏩᏛᏗ ᎢᎦᏲᎩᎾᏛᏅᏗ ᎣᏍᏗᎶᎾᏍᏙᏗ ᎡᎿᎢ ᎣᏍᏘᎪᏩᏘᏍᎬᎢ,” ᎤᏛᏁ Gwin. --- ᎾᏃ ᎠᏂᎳᏍᏓᏢᎢ ᏚᏂᏩᏒᎢ ᏦᎢᏧᏈ ᏓᏍᏚᎲᎢ ᎬᏰᎯ grifola frondosa ᏅᏓᏳᎾᏓᎴᏅ ᎤᎾᏓᏡᎬᎢ ᎾᏅ ᏍᎦᏚᎩ ᏩᏒᏓᏅ. ᏓᏍᏚᎲᎢ ᏫᏗᎦᏟᏗ ᎾᏅ ᏕᏡᎬᎢ ᎾᎯᏳ ᎦᏓᏁᎯᏴ ᏥᎨᏐᎢ ᏝᏃ ᏧᏗᏞᎩ ᏱᎨᏐᎢ ᎠᎴ ᏏᏅᏓ ᎤᏓᎷᎸᎢ ᎾᏯᏛᎲᏍᎬᎾ, ᎠᏗᏍᎨᎢ Gwin, ᏳᏓᎵᎭ ᏂᎦᎵᏍᏓᏁᎬ ᎾᏅ ᎤᏴᏢ ᎧᎸᎬᎢᏗᏜ ᎣᎦᎪᎰᎹ ᎭᎴ ᎠᏓᎴᏂᏍᎬ ᎠᎴ ᏅᏓᏕᏆ ᎠᏰᏟ. ᎾᏍᎩ ᏄᏍᏗᏓᏅ ᎾᏅ ᏚᎵᏍᏗ ᎣᏍᏓ ᎨᏒᎢ ᏂᎬᏂᏏᏍᎬ ᏗᎦᏍᎩ ᎨᏒ ᎾᎯᏳ. ᏑᏓᎵ ᏂᏚᏓᎴ ᏚᏙᏢᏒ ᎾᏅ ᏓᏫᏍᎦᎸ, ᏣᎳᎩᎯ ᎠᎴ ᎠᏆᏅᎩ ᏍᎦᏚᎩ ᏚᏙᏢᏒ ᏧᎾᏑᏰᏓ ᎨᏒ ᏫᏏ ᏓᏬᎵ ᎠᎾᏁᏢᏗᏍᎬ ᎤᏅᏒ ᏧᎾᏛᎯᏍᏙᏗ ᏄᏰᎸᏛ ᎥᏍᎩᎾ ᏍᎦᏚᎩ ᏕᎭ ᏩᏁᎢ, ᎠᏓᏯ ᏕᏡᎬ ᎾᏅ. --- Gwin ᎤᏁᏨᎢ ᎤᏚᎩ ᎤᏩᎭ Ꮎ ᏓᏍᏚᏛᎢ ᏧᏛᎯᏍᏙᏗ ᏫᏏ ᏔᎵ ᎠᎴ ᏦᎢ ᎢᏧᏕᏘᏴᏓ ᎠᎴᏃ ᎢᎬᏗᏍᎨᎢ ᎡᎶᎯ ᏂᎬᎾᏛ ᏗᏟᎶᏍᏗᏍᎩ ᎠᎴ ᏩᏢᏕ ᎠᎴ ᏓᎾᏟᎶᏍᏗᏍᎨ ᏳᏍᏗᎭ ᏚᏙᏢᏒᎢ ᎾᏅ ᏚᏂᎯᏴ Ꮎ ᏓᏍᏚᏛᎢ ᎢᎤᏁᏤᎢ ᎠᎴ ᏓᏘᏁᎲ ᏓᏄᎪᏗᏍᎨᏍᏗ ᎤᏁᏓᏍᏗ ᎾᏅ ᏚᏙᏢᏩᏗᏒᎢ ᎤᏂᎦᏛᎲᏍᎬ ᎾᏃ Ꮎ ᏓᏍᏚᏛᎢ ᎾᎾᎵᏍᏗᏍᎬᎢ. “ᎾᏃ ᏓᏬᎵ ᎤᏛᏒᎢ. ᎠᎴ ᎤᏅ ᎨᏎᏍᏗ ᎤᏛᎯᏍᏓᏅ, ᎤᏪᏩᏨᎢ ᏫᏏ, ᎠᎴ ᏱᏅᏛᎬᎾᏕᏏᏓ. Ꮎ ᎤᏙᎯᏳᏒ ᏫᏏ ᎠᏂᏴᏫᏯ ᏥᏓᏂᏰᏍᎪᎢᎸ, ᎾᏍᏊ Ꮎ ᎤᏥᎸᏍᎩᏭ ᎾᏅ ᏓᏟᎶᏍᏛ,” ᎤᏁᏤᎢ. “ᎾᎢ ᎤᏙᎯᏳᎢ ᏦᎢᏁ ᏩᏕᏘᏱᏍᎬ ᎢᏗᎬᏖᏃᎮᏍᏗ ᎢᎩᏩᏛᏗ ᎪᎱᏍᏗ.” ᎤᏁᏤᎢ ᏫᏏ ᏓᏬᎵ ᎤᏓᏡᎬ ᏅᎩ-ᎢᏳᏟᎶᏓ ᏗᎩᎶᏍᏗ ᏒᏙᏂ ᏯᎧᎵᏣ ᏱᎩᏓ ᏗᏛᏍᎪᎢ. Ꮎ ᏚᏳᎪᏛ ᏱᎬᏅᏗ ᏩᏰᎯᏍᏗ ᎭᏰᎵᏍᏗ ᎾᏅ ᎡᎳᏗ ᎠᎴ ᎥᎿ ᏫᎦᎾᏌᏁᏒᎢ ᏩᏰᎯᏍᏗ. ᎾᏍᎩᏃ ᎠᏛᏅᎢᏍᏙᏗ ᎠᎩᏍᏗ, ᎤᏛᏁᎢ, ᎢᏳᏗᎾ ᎠᎵᏢᏙᏗ ᏔᎵ ᎠᎴ ᏦᎢ ᎢᏳᏩᎪᏘ ᏱᏗᎬᏅᏕᏍᏗ Ꮎ ᏍᎪᏱ ᎠᎴ ᎦᏓ. ᏍᎩᏃ ᎤᎶᏐᏅ ᎠᎬᏯᎷᏯᏅ, ᎠᎹ ᏱᎬᏁᎸ ᎠᎴ ᎢᏌ ᎦᏅᎵᏰᎥ ᎠᎴ ᎭᏫᎾ ᏫᎬᏣᏢᏅᎢ. --- “ᎯᎸᏍᎩ ᎢᏧᏕᏘᏴᏓ ᏥᎨᏒ ᎠᏂᎦᏴᎵ ᎤᎾᏅᏖᎢ ᏫᏏ ᎤᎾᎵᏍᏛᏗ ᏕᏡᎬᎢ, ᎠᎴ ᏫᏏ ᎤᎾᎵᏍᏛᏗ ᏕᏡᎬᎢ ᎾᏅ ᎨᏒᎢ ᎤᎾᏕᏟ ᎠᎴ ᎠᏂᏏᏓᏁᎸ ᎠᏂᎩᏏᏍᎨᎢ. --- ᏕᏡᎬᎢ ᎥᎬᎩᏃᎯᏎᎸ ᎾᏅ ᏕᎲᎢ. ᎤᏂᎪᏗᏓ ᏍᎩᏳᎾᏍᏗ ᏕᏡᎬ ᏚᏂᎵᏬᏨ,” ᎤᏛᏁᎢ.” --- ᎯᎸᏍᎬ ᎢᏧᏕᏘᏴᏓ ᎤᏛᏅᎯᏓ ᎤᎧᏲᏛᎯ ᎨᏒ ᎤᏲᎢ ᎤᏂᎦᏛᎴᏎᎢ ᎾᏅ ᏫᏏ ᎠᏁᎲᎢ. --- ᎢᏳᏍᏗ ᎣᏣᏁᏢᏗᏍᎬᎢ ᏗᏎᏍᏗ ᏧᏁᏉᏨᎢ ᎢᏳᎵᏍᏙᏗᎢ.”

--- ---
ᎧᎵᏎᏥ ᎢᏳᎾᎵᏍᏓᏁᎯ ᎤᎾᏕᎶᎰᎯᏍᏙᏗ ᎤᎵᏍᎨᏗ ᎾᏍᎩ ᎠᏁᎯᏯ ᎠᎹᏰᏟ
10/02/2009 07:07 AM
ᏓᎵᏆ, ᎣᎦᎵᎰᎻ-- ᎬᎾᏕᎾ ᎧᎵᏎᏥ ᎥᏳᎩ ᏳᎾᎵᏍᏓᏁᎯ ᎤᎪᏗᏓ ᎤᎾᏖᎳᎰᏏᏓᏍᏗ ᏄᏅᎿ ᏅᏓᏕᏆ ᎧᎸᎢ. ᎣᏍᏓ ᎤᎾᏟᎢᎶᎮ ᎠᏁᎯᏯ ᎠᏂᏴᏫᏯ, ᎤᎪᏗᏓ ᎤᏃᎵᏥᏓᏍᏗ ᏄᏍᏗᏓᏅ ᎠᎴ ᏍᏓᏱ ᎤᏅᏂᎵᏙᎰ ᎯᎠ ᎥᏳᎩ. ---  ᏴᏩᏁᎬ ᎧᎵᏍᏎᏥ ᏳᎾᎵᏍᏓᏁ ᎤᎾᏙᏢᎯ ᏧᏂᎸᏫᏍᏓᏁ ᏧᎾᏙᎳᏤᎸᎯ 12.2 ᎢᎦᏛ ᎠᎭᏂ ᎠᏁᎯ. ᎠᎹᏴᏟ ᎠᏁᎯᏯ ᎠᏂᏴᏫᏯ ᏐᏁᎳᏚ ᏱᏧᎾᏖᏗᏴᏓ ᏩᏓᎴᏂᏍᎩ ᎾᏍᎩ ᏧᏃᏍᏗ ᎧᎵᏍᏎᏥ ᎥᏳᎩ ᏳᎾᎵᏍᏓᏁᎯ. ---  ᏧᎾᏓᎾ ᎤᎬᏯᏳᏍᏐ ᎤᏟᎢᎦ ᎧᎵᏍᏎᏥ ᎥᏳᎩ ᏳᎾᎵᏍᏓᏁᎯ. ᎨᏐᎢ ᎠᎴ (insulin) ᏅᏬᏘ ᎨᏥᏁᎸ ᎠᏅᏗᏍᎪᎢ. ᎠᏍᏎᏃ, ᏃᏊ ᎤᏂᎪᏗ ᎠᏁᎯᏯ ᏗᎾᏛᏍᎩ ᎨᏥᏩᏛᏒ ᏗᎪᎥ ᏔᎵ ᎧᎵᏍᏎᏥ ᎥᏳᎩ ᏄᎾᎵᏍᏓᏁᎲ. ---  Josh Eller ᏣᎳᎩᎯ ᎠᏰᎵ ᎡᎯ ᏐᏁᎳᏚ ᎤᏄᏖᏗᏴᎭ ᏔᎵ ᎢᏍᎯᏧᏈ ᏌᏊ ᎤᏓᏗᏴᏍᏌᏗᏒ ᎠᎦᏕᎳᎰᎯᏎᎴ ᏗᎪᎥ ᏔᎵ. ᎧᎵᏍᏎᏥ ᎥᏳᎩ ᏳᎵᏍᏓᏁᎯ ᎨᏒᎢ. ᏝᏳᏓᎢ ᎠᎿ ᏧᏓᎴᏅᎲ ᎠᎴ ᎤᏓᏁᏟᏴᏒᎴ ᎡᎲᎢ. ---  ᎠᎩᏁᏟᏴᏍᏗ ᏄᎵᏍᏓᏅ ᎾᎯᏳ ᏄᏍᏛ ᎦᎵᏍᏓᏴᎲᎬ ᎠᎴ ᎪᎱᏍᏗ ᎦᏗᏔᎲᎬᎢ. ᎢᎦᏃ ᏍᏓᏱ ᎾᏆᎵᏍᏓᏁᎸᎢ ᎥᏍᎩ ᏯᏆᏛᏗᎢ. ---  ᎦᎳᏃ ᎠᏥᏩᏛᎡᎸ ᏄᎵᏍᏓᏁᎲ ᎤᎴᏅᎮ ᎤᏁᏉᏤᎲᎢ ᏄᏓᎨᏒᎢ. ᎧᎵᏍᏎᏥ ᎠᏓᏄᎲᏍᎨ ᏧᏩᏚᏃ ᏭᎷᎯᏍᏗᎢ. Insulin Ꮭ ᏱᎪᏢᏍᎨ ᎠᏰᎸᎢ. “Pancreas Insulin ᎪᏢᏍᎦ ᎣᏍᏓ ᏭᏓᎴᏅᎮ ᏂᎦᎵᏍᏗᎲᎢ. (Insulin) ᏅᏬᏘ ᎠᏯᎴᏅᎭ ᎬᏗᏍᎬᎢ,” ᎠᏗᏍᎨ. ---  ᎡᎶᎯ ᎧᎵᏍᏎᏥ ᏳᎾᎵᏍᏓᏁ ᏧᎾᏙᏔᏤᎸᎯ, pancreas ᎠᏙᏢᏍᎪ enzyme- ᎣᏬᏝᏅ ᎤᏍᏕᎵᏍᎩ ᎦᏣᏄᎵᎨ ᎤᏟᎢᎸᏍᏗ ᎠᎴ ᎧᎵᏍᏎᏥ ᏭᏓᏁᏟᏴᏍᏗ ᎠᏰᎸ ᎤᏞᏂᎪᎯᏗᎢ.ᎠᎴ ᏫᏚᏲᏍᎪᎯ Enzyme ᎠᎴ hormones Insulin ᎬᏩᎶᏍᏯᏍᏗ ᎠᎵᏍᏓᏴᏗ ᎤᎧᏲᏙᏗ. ---  ᏌᏊ ᎢᏳᏩᏗ ᎠᎵᏏᎾᎯᏍᏗᎬ ᎤᏕᎳᏲᏍᏎ ᎪᎱᏍᏗ ᏓᏓᎴᎬᎢ ᎠᎴ ᏧᏯᏪᏨᏅᎯ ᏄᏩᏁᎮᎢ. ---  ᎤᏄᏟᎶᏍᎬ ᎤᏰᏥᎯᏍᏗ ᎠᎴ ᏳᏓᎵᎭᏭ ᏙᏱ ᎠᏨᏍᎬᎢ, ᏔᎵ ᎠᏕᎳᎰᎯᏍᏙᏗ ᎧᎵᏎᏥ ᎣᏪᎲᎢ. ᎯᎢᎾ ᏔᎵ ᏱᏅᏓ ᎤᎯᎵᏎᏎᎢ ᎤᏛᏁᎢ ᎩᎳᏅ ᎦᎾᎬᏗᎢ ᎤᏪᏤᎸᎢ ᎠᎴ ᎤᏕᎳᎰᏎᎢ ᏄᏍᏛ ᏄᎵᏍᏓᏁᎲᎢ. ᏅᏓᎴᎵᏍᏙᏗᏍᎬ ᎾᏅ Ꮎ ADA ᏗᎪᎥᎢ ᏌᏊ ᎠᎴ ᏗᎪᎥᎢ ᏔᎵ ᎧᎵᏎᏥ. ᏂᏚᏓᎴ ᏂᎦᏍᏓᏁᎬ ᎦᎳ ᎤᏪᎰᎢ. ᎾᏅ Ꮎ ᎥᏳᎩ ᎠᎴ ᏔᎵᏁᏃᏃ ᎪᎱᏍᏗ ᏂᎦᎵᏍᏔᏂᏙᎲᎢ ᏂᎬᏂᏏᏍᎨᎢ ᎧᎵᏎᏥ ᎤᏪᎲᎢ. ---  ᎪᏪᎸ ADA ᎠᏂᎨᏯ ᎧᎵᏎᏥ ᎤᏁᎲ ᏗᏂᏁᎳᏗ ᎠᎯᏗᎨ ᎢᏳᎾᎵᏍᏓᏁᏗ ᎸᎵᏎᏥ ---  ᏧᏟᎵᎸᏍᏔᏅ ᎤᏂᏥᏏ ᏭᎾᏓᏱᎶᏐ ᎠᏍᏃ ᏄᏓᎴ ᎧᎵᏎᎦ ᎤᏩᏌ ᎤᏓᎴᏅᏓ ᎪᎱᏍᏗ ᎠᎾᏓᏛᏂ ᏂᎨᏒᎾ ᎾᏍᏊ ᎢᎬᏩᎾᎵᏍᏓᏁᏗ. ---  ᎠᏂᎦᏴᎵᎨ ᎠᎴ ᎤᎾᏓᎨᏓ ᎠᏂᎨᏯ ᎠᎯᏗᎨ ᎢᎬᏩᎾᎵᏍᏓᏁᏗ . ---  Eller ᎤᏛᏅ ᎤᏂᎪᏓ ᏏᏓᏁᎸ ᎧᎵᏎᏥ ᎤᏁᎰᎢ ᎠᏎᏃ ᏗᎪᎥ ᏔᎵ ᎤᏩᏌᏍᎩᏂ ᏗᏂᏲᏓ ᏧᏁᎰ ᎢᏳᏍᏗ ᎤᏪᎲᎩ ᏗᎪᎥ ᏌᏊ. ᎠᏅᏫᏍᎬ ᎧᎵᏎᏥ ᎤᏪᎲ Ꮎ insulin ᎦᎾᏅᎪᏫᏍᏗᏍᎩ Ꮭ ᏱᏓᏓᏣᏲᎯᏙᎢ. ---  ᎤᎵᏍᏓᏴᏗ: ---  ᏴᏫ ᎧᎵᏎᏥ ᎤᏁᎲ ᎤᏂᏂᎬᎪ ᎣᏍᏓ ᎠᎵᏍᏓᏴᏗ ᎤᏠᏯ ᎠᏂᏐᎢ ᎠᎾᎵᎩᏐᏗᏍᎬ ᎠᎴ ᏅᏬᏘ ᎠᏅᏗᏍᎬᎢ, ᎣᏍᏓ ᎠᎵᏍᏓᏴᏗ ᎤᎵᏍᎨᏗ ᎧᎵᏎᏥ ᎤᎾᎦᏎᏍᏛᎢ ᎾᏓᎦᎵᏍᏩᏙᏗᏍᎬ ADA. ---  ᏂᎦᎵᏍᏔᏁᎬᎢ: ---  • ᎪᎯ ᎢᏳᏓᎵ ᎠᏨᏍᎪᎢ ---  • ᎤᎪᏗᏓ ᎤᏂᏔᏕᎩᏍᎪᎢ ---  • ᎢᎦ ᏚᏂᏲᏏᏍᎪ ---  • ᎤᎾᏓᎨᏒ ᎤᏟᏍᏗ ᎤᏂᏲᏎᎭᎢ ---  • ᎠᎯᏓ ᏧᎾᏍᏓᏱᎯᏍᏗᎢ ---  • ᎠᎯᏓ ᎤᏂᏔᎳᏩᎯᏍᏗᎢ ---  • ᏗᏂᎨᏫᏍᎪ ---  ᏣᎦᏛᎲᏍᎨᏍᏗ ᎩᎦ ᎧᎵᏎᏥ ᎢᎦ ᎨᏒ ᎠᎯᏍᏓᏴᎲᏍᎬ ᏣᎦᏎᏍᏕᏍᏗ, ᏅᏬᏘ ᎲᏗᏍᎨᏍᏗ ᎠᎴ ᎠᎵᏏᎾᎲᏍᏗᏍᎨᏍᏗ. ᎾᏛᏁᎮᏍᏗ ᏣᏃᎯᏎᎲ ᎦᎾᎦᏘ. ᎩᎦ ᎤᏂᎦᏛᎲᏍᎪ ᏄᎾᎵᏍᏓᏴᏅᎾ ᎠᎴ ᏄᎵᏟᏅᏨᎾ. ---  • ᏅᏬᏔ ᎯᎩᏍᎨᏍᏗ ᎠᏣᏁᎮᎢ ---  • ᎰᏢᏅᎢ ᎢᏳᏍᏗ ᎨᏣᎵᏍᏓᏴᏗ ᎠᎴ ᎾᏛᏁᎮᏍᏗ ---  • ᎠᎴ ᏄᏍᏗ ᏕᏧᎪᏔᏅ ᎾᏛᏁᎮᏍᏗ ---  • ᎠᏓᏛᏍᎦ ᎠᎴ ᎢᏤᏳᏍᏗ ᏯᏛᎾ ᎠᎪᏍᏓ ᎠᎩᏍᏗ ---  • ᎭᏓᎴᏐᏍᏔᏅᎢ ᎯᎳᏦᎯᏓ ᎢᎨᏎᏍᏗ ---  • ᎢᏣᏄᎸᎮᏍᎨᏍᏗ ᎡᎳᏗ ᎢᏨᏗ ᎧᎵᏎᏥ ᏤᎲᎢ ᎦᎾᎦᏘ ᎯᎵᏃᎮᏔᏅᎢ

